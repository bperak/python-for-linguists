Proces privatizacije na Kosovu pod povećalom
Kosovo ozbiljno analizira proces privatizacije u svjetlu učestalih pritužbi.
Muhamet Brajshori za Southeast European Times iz Prištine -- 21/03/12
Feronikel je privatiziran prije pet godina i još uvijek posluje, ali u ozračju zabrinosti za sigurnost radnika. [Reuters]
Barem na papiru, izgleda kao odlična ideja.
Vlada prodaje poduzeća, rješava se opterećenja njihovog upravljanja, a novac od prodaje pomaže punjenju državnog proračuna.
Ali na Kosovu, kritičari kažu da je pravni proces koji se odnosi na privatizaciju složen i politički naelektriziran, što ima dugoročan utjecaj na gospodarstvo.
Kažu da neki vlasnici i zaposlenici mogu iskoristiti određene rupe u zakonu dok drugi ne dobivaju gotovo ništa.
A postoji i etnička komponenta, s obzirom da pojedinici iz različitih zajednica mogu reći da diskriminacija -- bilo sada ili ranije -- utječe na mogućnost da izvuku korist iz privatizacije.
Esat Berisha je jedan takav primjer.
"Moj je otac radio u tvrtki Hidroteknika, [kao i ja] do prosinca 1990. godine, ali onda sam izgubio posao zato što su nas srpske vlasti otpustile.
Nadao sam se da ću nakon rata dobiti natrag svoj posao, ali to se nije dogodilo."
Nakon što je Hidroteknika privatizirana 2006. godine, "nisam dobio nikakvu naknadu, a najgore je to što tvrtka više ne postoji, s obzirom da je novi vlasnik promijenio njezinu namjenu", rekao je Berisha za SETimes.
U nekim slučajevima, tvrtke su kupovane više zbog zemljišta nego zbog želje da se nastavi s radom.
On nije usamljen: diskriminatorni zakon koji je nametnuo Miloševićev režim primorao je tisuće Kosovara da napuste svoje poslove.
Osim toga, mnoge tvrtke koje su privatizirane promijenile su lokaciju poslovanja, i vrlo često se zaposleni, kao što je Berisha, brišu s isplatnih lista, što dovodi do čestih prosvjeda ispred Agencije za privatizaciju.
Dardan Sejdiu, ekonomski stručnjak iz pokreta Vetvendosje, glasni je kritičar toga.
"Desetljeće kasnije, vidimo da je gospodarstvo užasno nestrukturirano.
Većina proizvodnih tvrtki više ne postoji ili se koriste za skladištenje robe; učinkovitost kao koncept, čini se, bile su samo riječi, a nezaposlenost se produbljuje.
Na koncu je i broj stranih ulagača bio samo simboličan, kao i iznos koji su uložili", rekao je Sejdiu za SETimes.
Više od 600 milijuna eura prebačenih u banke u inozemstvu, a koje kosovska vlada ne koristi, donijela je privatizacija javnih i državnih tvrtki posljednjih godina.
Sejdiu kaže da je to premalo, te da su neke zemlje u regiji prodavale samo jednu ili nekoliko tvrtki po toj cijeni.
Seb Bytyci, izvršni ravnatelj Instituta za balkansku politiku, slaže se s time.
"Glavni nedostatci su prodaja po niskim cijenama, s obzirom da se vrijednost [tvrtki] smanjivala zbog lošeg upravljanja, nefunkcioniranja tvrtki i optužbi za korupciju", rekao je za SETimes.
Tu su i troškovi izgubljenih mogućnosti: "U nekim slučajevima, privatizacija je mogla donijeti bolje usluge i učinkovitost."
Sejdiu kaže kako je, iz ove perspektive, proces "bio prenagljen … bez plana za gospodarski razvoj", te da je privatizacija dovela do velikih problema za radnike.
Ukazuje na tvrtke u istočnoj regiji Ana Morava, gdje je ranije bilo "gotovo 17.000 radnika u poduzećima koja su sada privatizirana.
Danas ta poduzeća zapošljavaju [manje od] 1.700 njih -- niti 10 posto radne snage nije zadržano", tvrdi Sejdiu.
Bytyci kaže kako bi jači sindikati doveli do boljih ishoda.
"Ovdje je glavni problem nepostojanje pravih sindikata.
Radnici nisu mogli ispregovarati sporazum koji omogućava lakšu tranziciju.
Toliko je radnika otpušteno.
Kada su u pitanju oni koji i dalje rade, [ne postoji] jamstvo za sigurnost na radu.
Ferronikeli je flagrantan slučaj u kojemu nedostatak političke volje da se riješi pitanje sigurnosti na radu ugrožava živote radnika", rekao je za SETimes.
Posljednjih mjeseci ozlijeđeno je više radnika tvrtke Feronikel u središnjem Kosovu, što je primoralo predsjednika parlamenta Jakupa Krasniqija da pozove na stvaranje boljih i sigurnijih uvjeta rada.
Feronikel je privatiziran 2007. godine.
Kazna medijskom mogulu obnovila raspravu u Makedoniji
Neki tvrde da je presuda Veliji Ramkovskom napad na slobodu medija, dok drugi tvrde kako dokazi o njegovim kaznenim djelima govore suprotno.
Klaudija Lutovska za Southeast European Times iz Skoplja -- 21/03/12
Medijski mogul Velija Ramkovski osuđen je na 13 godina zatvora zbog utaje poreza i pranja novca. [Tomislav Georgiev/SETimes]
Kaznena presuda i zatvorska kazna medijskom mogulu Veliji Ramkovskom, koji je često kritizirao makedonsku vladu, mogla bi zaplašiti medije, kažu novinari u toj maloj balkanskoj državi.
Ramkovski, bivši vlasnik televizijske postaje A1, četiriju novina i drugih poduzeća, osuđen je na Kaznenom sudu u Skoplju 14. ožujka na 13 godina zatvora zbog pranja novca, kriminalne zavjere, zloporabe položaja i utaje poreza; 19 suučesnika dobilo je zatvorske kazne u trajanju od dvije do sedam godina.
Televizija A1 i četiri novine zatvoreni su zato što nisu plaćali porez i ispunjavali obveze prema vjerovnicima.
"Dojam je da su koraci poduzeti prema tim medijima, kojima su izrečene presude, selektivni te da institucije ne koriste iste metode u provođenju zakona prema svim medijima", izjavila je za SETimes ravnateljica Medijskog instituta Makedonije Biljana Petkovska.
Neki novinari, a posebice bivši zaposlenici A1 TV, tvrde da taj slučaj, pod nazivom "Paukova mreža", predstavlja borbu između vlade i tada najmoćnije televizijske postaje u Makedoniji, koja je kritizirala njezinu politiku i podupirala oporbu.
"Sadašnje političke elite stavit će pod apsolutni nadzor svaku slobodnu misao i svako mišljenje koje je protiv njih.
Njihov cilj, a danas se to i pokazalo, bilo je ušutkati A1 TV i Veliju Ramkovskog, kao nositelje borbe protiv diktature [premijera] Nikole Gruevskog", izjavio je bivši urednik A1 TV i zastupnik oporbene Sandžačke lige Safet Biševac.
Dužnosnici su odgovorili da je A1 TV tretirana isto kao bilo koja druga tvrtka, i da je Ramkovski kriv za višegodišnje kriminalne aktivnosti.
"Ovo je beskompromisna borba protiv kriminala i korupcije koji postoje u svim zemljama, ali čije sankcioniranje ovisi uglavnom o političkoj volji relevantnih čimbenika i sposobnosti institucija da neovisno rade svoj posao", rekao je zastupnik vladajuće VMRO Antonio Milošoski za SETimes.
Tužitelji su izveli 25 svjedoka koji su rekli da je Ramkovski izbjegavao platiti 4,5 milijuna eura poreza, te da je prisvojio 17,5 milijuna eura kroz prijevare -- kao što je izdavanje računa s lažnim sadržajem.
Ramkovski je djelovao preko svojih 15 tvrtki -- koje posluju i u Turskoj i Sjedinjenim Američkim Državama -- čije je sjedište naveo na adresi A1 TV.
Prema riječima predsjednice makedonskog ogranka Transparency Internationala Slađane Taseve, više brine to što je vlada zamrznula i zaplijenila imovinu A1 TV.
Taseva je rekla da je Transparency podnio zahtjev Ustavnom sudu Makedonije za preispitivanje zakonitosti zapljene.
"Uvjerena sam da će "Paukova mreža" imati svoj epilog na međunarodnim sudovima", rekla je Taseva.
Neki drugi, kao što je iskusna novinarka Mirka Velinovska, tvrde da ne postoje argumenti koji potkrepljuju pritužbe vezane za slobodu medija.
"Želite li da se zakon poštuje ili ne?
Sloboda govora u Makedoniji živa je i zdrava, a novinari sa A1 TV koji su ostali bez posla sada ponovno rade u svojoj profesiji.
Neki... su dobili novčanu potporu iz inozemstva i otvorili vlastite medije; ostali su zaposleni u domaćim medijima.
Na koji je način ugrožena sloboda medija?", rekla je Velinovska za SETimes.
Član Predsjedništva BiH Komšić podnio ostavku u svojoj stranci
Član Predsjedništva BiH Željko Komšić okrenuo je leđa vladajućoj Socijaldemokratskoj partiji, uzdrmavši političku scenu u zemlji.
Bedrana Kaletović za Southeast European Times iz Tuzle -- 21/03/12
Željko Komšić nastavit će obnašati funkciju člana tročlanog Predsjedništva BIH. [Reuters]
Član Predsjedništva Bosne i Hercegovine (BiH) Željko Komšić podnio je u utorak (20. ožujka) ostavku na mjesto potpredsjednika Socijaldemokratske partije (SDP) i dugogodišnje članstvo u najvišem vodstvu stranke.
Komšić, hrvatski član tročlanog predsjedništva, jedan je od najpopularnijih političara u Federaciji Bosne i Hercegovine.
"Ostajem član Predsjedništva [BiH] i nastavljam na tom položaju raditi u punom kapacitetu sa svim obvezama prema državi", izjavio je Komšić medijima nakon što je priopćio da podnosi ostavku na sve funkcije u stranci.
Iako iz SDP-a nije bilo reakcija, mnogi nagađaju da Komšićev nagli potez proizlazi iz njegova neslaganja s predsjednikom stranke Zlatkom Lagumdžijom, koji je podržao kandidaturu srpskog ministra vanjskih poslova Vuka Jeremića za predsjedavajućeg Glavne skupštine UN-a.
Posjet predsjednika SDP-a Beogradu prošlog tjedna bio je vrhunac neslaganja, jer je Lagumdžija ignorirao protivljenje Komšića, članova i pristaša stranke njegovoj potpori Jeremiću.
"Bilo bi dobro da dođe do konsenzusa i da imamo jednog kandidata.
Mi trebamo... dati potporu Jeremiću.
U suprotnom ćemo biti neozbiljni političari bez zajedničkog stajališta", rekao je Lagumdžija novinarima u Beogradu nakon sastanka s Jeremićem 14. ožujka.
SDP je postao najjača stranka na političkoj sceni u BiH na posljednjim općim izborima 2010. godine.
Ironično je što su upravo rezultati tih izbora izvor napetosti unutar stranke.
Mnogi članovi stranke smatrali su da je Lagumdžijina odluka o ulasku u koaliciju sa Strankom demokratske akcije (SDA) bila autokratska -- a potpunom izdajom proglasila ju je i većina stranačkih krugova, kao i građana koji su izrazili potporu SDP-u na izborima.
"Lagumdžija i Komšić upropastili su SDP pretvorivši ga u taoca osobnih političkih ambicija.
Njihov sukob samo je pokazatelj neodgovornosti države", izjavio je za SETimes profesor na Filozofskom fakultetu u Sarajevu Enver Kazaz.
Sukobi u SDP-u postoje odavno.
Mnogi istaknuti članovi napustili su stranku.
"Stranka zaboravlja načela socijaldemokracije.
To je njezino temeljno načelo i ova zbivanja u stranci su cijena toga", izjavio je za SETimes Senad Pećanac, bivši član SDP-a.
Sulejman Tihić, čelnik SDA, smatra da bi Komšićeva ostavka mogla utjecati na vanjsku politiku zemlje.
"Ovo bi moglo zakomplicirati funkcioniranje Predsjedništva BiH i Ministarstva vanjskih poslova zbog činjenice da je Komšić, zajedno s ostalim članovima predsjedništva, zadužen za vanjsku politiku", rekao je Tihić za SETimes.
Samo nekoliko mjeseci uoči listopadskih lokalnih izbora, ostavka je uzdrmala birače i dovela SDP u nepovoljan položaj, s obzirom na Komšićevu popularnost.
"On nikada nije favorizirao jedan narod, nego se borio za državu, za BiH.
To je bio moj motiv da glasujem za njega", izjavila je za SETimes Selma Gunić iz Sarajeva.
"Zemlji su potrebni političari kao što je Komšić.
Ako je stranka iznevjerila njegova stajališta, logično je da je napusti.
Zbog toga ga još snažnije podupirem", rekao je stanovnik Tuzle Ivica Tomić za SETimes.
Novi predsjednik Moldavije usmjerit će se na reforme i integraciju
Nakon gotovo tri godine bez čelnika, Moldavija sada ima novog predsjednika.
Alina Radu za Southeast European Times iz Kišinjeva -- 21/03/12
Novi predsjednik Moldavije, Nicolae Timofti, prvi je čelnik te zemlje u gotovo tri godine. [Reuters]
Novi predsjednik Moldavije, 64-godišnji bivši sudac Nicolae Timofti, obećao je da će voditi zemlju putem pridruživanja Europi.
Međutim, kako bi to ostvario, mora nadvladati nekoliko izazova.
Timofti preuzima funkciju nakon tijesnog glasovanja prošlog tjedna.
Zemlja je bila bez čelnika gotovo tri godine.
"Jedna od najvažnijih državnih institucija je paralizirana.
Važan proces razvoja države ugrožen je zbog nestabilnosti i neizvjesnosti", rekao je Timofti parlamentu u ponedjeljak (19. ožujka) kada su zastupnici potvrdili rezultate izbora od 16. ožujka.
Njegova prva zadaća bit će rješavanje političkog zastoja.
U mnogim raspravama zaključeno je da se ustav mora promijeniti, i omogućiti da sljedećeg predsjednika izaberu građani, a ne politički podijeljen parlament.
"Moramo priznati da ustavna reforma, koje je započela 2000. godine, nije dovršena.
Danas se suočavamo s ozbiljnijim problemima koji utječu ne samo na državne institucije, nego i na temeljna ljudska prava", rekao je Timofti zastupnicima.
Stručnjak za ustav i zastupnik Victor Popa izjavio je kako bi prvi ciljevi Timoftija trebali biti ustavna reforma i poboljšanja.
"Mislim da je njegova obveza surađivati s parlamentom na ustavnim reformama.
Naravno, to je dug i složen proces, ali novi predsjednik treba osigurati da ustav djeluje u korist svih građana", rekao je Popa za SETimes.
Parlament je sedam puta pokušavao izabrati predsjednika, ali nije uspijevao pronaći kandidata koji bi dobio većinu glasova.
Zastoj proizlazi iz činjenice da Savezu za europsku integraciju -- koji ima većinu glasova u parlamentu -- nedostaju dva glasa, dok su predstavnici Komunističke stranke odbijali glasovati za kandidata Saveza.
U studenom 2011. godine, nekoliko je komunista napustilo svoju stranku i ustrojilo socijalističku frakciju u parlamentu.
Na izborima 16. ožujka, oni su se pridružili proeuropskoj većini.
Novi predsjednik je rekao da će pridruživanje EU biti prioritet.
"Potrebna nam je ideja da ponovno ujedinimo društvo, da ono krene naprijed kao cjelina.
I vjerujem da je to ideja europske integracije.
Ljudi bi trebali shvatiti da je EU prostor vrijednosti i blagostanja, te zaslužuju biti dio njega -- ali moramo uložiti određene napore", rekao je Timofti tijekom izbora.
Jedan od tih napora jest, rekao je ministar pravosuđa Oleg Efrim, reforma pravosuđa.
"Na početku smo pravosudne reforme u Moldaviji i doprinos novog predsjednika jednostavno je obvezatan.
Morat će nam ponuditi cijelo svoje znanje i stručnost u vezi s pravdom za ljudska prava", rekao je Efrim za SETimes.
Timofti se slaže.
"Neovisan pravosudni sustav ključan je za razvoj zemlje.
Iz toga proizlaze ulaganja, radna mjesta, razvoj poduzetništva, napori u borbi protiv siromaštva i vjera moldavskih građana u državu i budućnost", rekao je.
Premda se građani razlikuju u svojim mišljenjima oko toga hoće li novi čelnik riješiti probleme te države, mnogi se slažu da je još gore ne imati predsjednika.
"Moldavija toliko dugo nije imala predsjednika.
To je kao kuća bez upravitelja.
Zemlja se ne može razvijati bez predsjednika; nitko ne vjeruje u budućnost", izjavila je za SETimes Veronica Popescu, nastavnica iz Calarasija.
"Nemamo radnih mjesta, moramo napuštati [zemlju] svake godine [kako bismo pronašli posao], jer ovdje ne postoji tržište rada.
Hoće li predsjednik riješiti taj problem?
Mislim da neće, ali predsjednik donosi veću političku stabilnost zemlji", rekao je 52-godišnji Gheorge Tataru u izjavi za SETimes.
"Bio sam u školi na dan izbora -- imamo veliki televizor u dvorani.
Svi nastavnici i učenici gledali su i slušali [glasovanje].
Meni se čini da je to važno.
Od kada sam rođena, imali smo samo jednog komunističkog predsjednika -- ovo je prvi proeuropski predsjednik u mojem životu", rekla je za SETimes 11-godišnja učenica Inga Taranu.
Branko Crvenkovski: Makedonija je ispunila uvjete za NATO
Članstvo u NATO-u za Albaniju, Hrvatsku i Makedoniju uvelike će doprinijeti daljoj stabilizaciji zapadnog Balkana, kaže makedonski predsjednik Branko Crvenkovski u ekskluzivnom intervjuu za Southeast European Times.
Marina Stojanovska iz Skopja za Southeast European Times - 17/03/08
Makedonski predsjednik Branko Crvenkovski.
Southeast European Times: G. predsjedniče, očekujete li turbulentno razdoblje u regiji nakon proglašenja neovisnosti Kosova?
Branko Crvenkovski: Proglašenje neovisnosti Kosova nesumnjivo predstavlja određene rizike.
Činjenica kako se ni Srbija ni srpsko stanovništvo Kosova, kao niti niz zemalja diljem svijeta ne slažu s takvim aktom najavljuje nam razdoblje u kojem ćemo se suočavati s ozbiljnim izazovima.
Smatram kako je ključno pitanje način razvoja stvari na sjeveru Kosova, gdje živi većinsko srpsko stanovništvo.
Ukoliko ne bude uspostavljena učinkovita prisutnost međunarodnih struktura i novih kosovskih vlasti u tom dijelu, mogli bismo biti svjedoci takozvane "meke podjele" Kosova, koja bi mogla kontinuirano generirati nestabilnost diljem samog Kosova, te poticati nova etnička razilaženja u regiji.
Setimes: Kako bi nezavisnost mogla utjecati na Makedoniju i njene odnose sa Srbijom?
Očekujete li gospodarske ili neke druge blokade?
Crvenkovski: Republika Makedonija još nije definirala svoj konačan stav prema nezavisnosti Kosova.
Još uvijek zastupamo stajalište kako ćemo se, kao zemlja kandidat za članstvo u EU i NATO-u, pridržavati zajedničke politike ovih struktura vezano uz to pitanje.
Ipak, jasno je kako će konačna odluka i vrijeme u kojem će biti donesena uglavnom ovisiti o procjenama vezanim uz zaštitu naših nacionalnih i državnih interesa.
Kao prvi susjedi, odlučni smo graditi jednako dobre odnose s Beogradom i s Prištinom.
Hoćemo li u tome uspjeti ne ovisi samo o nama, već i o našim susjedima.
Setimes: Očekujete li da će Makedonija dobiti poziv na samitu u Bukureštu i kako će to utjecati na sigurnosnu situaciju u regiji?
Nadalje, očekujete li promjene gospodarskog stanja u zemlji?
Makedonski vojnik ljubi sina prije odlaska na misiju očuvanja mira u Afganistanu.
Zemlja je dala svoje vojnike za očuvanje mira u sklopu nekoliko misija diljem svijeta. [Getty Images]
Crvenkovski:Republika Makedonija ispunila je sve uvjete nužne za dobivanje pozivnice za NATO.
Nema sumnje kako će naša akcesija u Savez, kao i akcesija druge dvije zemlje potpisnice Jadranske povelje - Albanije i Hrvatske - uvelike pridonijeti dodatnoj stabilizaciji regije.
Dodatnu težinu ovome daje proglašenje neovisnosti Kosova i rizici koji iz toga proizlaze.
Svako dodatno jamstvo stabilnosti na političkom ili sigurnosnom planu - a članstvo u NATO-u pruža takva jamstva - jak je poticaj priljevu novih ulaganja i gospodarskom razvoju.
Setimes: Predstavlja li razmirica oko imena između Makedonije i Grčke zapreku primanju Makedonije u NATO?
Crvenkovski: Razmirica oko imena između makedonije i Grčke bilateralne je prirode i ni po kojoj osnovi ne spada u kriterije za članstvo, te u načelu ne bi trebala predstavljati zapreku našoj integraciji u NATO.
Nažalost, Grčka kao punopravna članica Saveza prijeti kako će upotrijebiti veto.
Time nastoji nametnuti svoje vlastite interese ispred interesa Saveza, a nauštrb regionalne stabilnosti.
Setimes:Što će se dogoditi ako ipak bude korišten veto?
Vi i vlada imate jedinstven stav – ukoliko se izbor svede na zadržavanje imena ili poziv u NATO, Makedonija mora odabrati svoje ime.
Crvenkovski: Iskreno, nadam se kako do toga neće doći.
Republika Makedonija iskrena je i odlučna u želji da postane članica NATO-a.
Proteklih smo godina predano radili na ostvarenju tog cilja i zaslužujemo poziv.
Plaćanje članstva odricanjem od svojeg nacionalnog i kulturalnog identiteta niti je pravedno, niti je u duhu temeljnih vrijednosti na kojima Savez počiva.
Setimes: Posjetili ste makedonske vojnike koji čuvaju mir u Iraku.
Kako ste to doživjeli i koliko Makedonija dobiva svojim doprinosom tim misijama očuvanja mira?
Crvenkovski: Makedonski vojnici sudjeluju u vojnim misijama u Iraku, Afganistanu, Bosni i Hercegovini i Libanonu.
U tom se pogledu već ponašamo kao punopravna, odgovorna članica NATO-a i daje svoj obol operacijama čuvanja mira diljem svijeta.
Makedonska vojska daje mnogo više no što dobiva u takvim aranžmanima, no mi smo potpuno svjesni kako je na nama dio odgovornosti i spremni smo se suočiti s takvim izazovom.
Glavni tajnik NATO-a Jaap de Hoop Scheffer (desno) i Crvenkovski razgovaraju s izvjestiteljima nakon prošlogodišnjeg sastanka u stožeru NATO-a. [Getty Images]
Setimes: Jeste li zadovoljni kohabitacijom s vladom?
Crvenkovski: Kad je riječ o ključnim pitanjima za Republiku Makedoniju, s vladom ostvarujem zadovoljavajuću suradnju i imamo usklađene stavove.
Dakako, kohabitaciju je moguće i potrebno podići na višu razinu, no o tome u ovom trenutku ne bih htio govoriti.
Setimes: Koliko je Makedonija odmakla na svojem putu do punopravnog članstva u EU?
Jeste li zadovoljni tempom reformi?
Crvenkovski: Naš je cilj ispunjavanje svih nužnih preduvjeta tokom 2008. kako bismo dobili datum za početak pregovora o akcesiji, kao i za potpuno i uspješno dovršenje dijaloga o liberalizaciji viznog režima.
Realistično gledano, riječ je o ostvarivim ciljevima.
Žao mi je samo što ih, uslijed naših vlastitih slabosti, nismo ostvarili prošle godine.
Siguran sam kako će se reforme intenzivirati tijekom sljedećih nekoliko mjeseci.
Setimes: Očekujete li da Makedonija do kraja godine dobije datum za početak pregovora?
Crvenkovski: Republika Makedonija ima i institucionalni kapacitet i demokratski potencijal, a još je važnija njena čvrsta odlučnost da dobije datum početka pregovora do kraja 2008.
Setimes: Nedavno je veleposlanik SAD-a podsjetio na potrebu implementacije svibanjskog sporazuma vlade i Demokratske unije za ujedinjenje (DUI).
Podržavate li implementaciju ovog sporazuma?
Crvenkovski: Sporazumi se zaključuju kako bi se implementirali.
U suprotnom, ako netko izbjegava preuzete obveze, gubi se smisao političkog dijaloga.
Nadam se kako su strane koje su potpisale svibanjski sporazum, odnosno premijer Gruevski i vođa DUI-a Ali Ahmeti, toga u potpunosti svjesni.
Setimes:Često putujete u zemlje u regiji.
Kakvo je vaše mišljenje o suradnji zemalja na Balkanu i u kojoj je mjeri to, prema vašem mišljenju, važno?
Crvenkovski:Regionalna je suradnja od ključnog značaja.
Zadovoljan sam činjenicom kako je po tom pitanju situacija danas neusporedivo bolja nego pred deset godina.
Pred regijom se ukazuje nova povijesna prilika.
Politička elita koja vodi zemlje preferira suradnju, a ne konfrontaciju.
Svi su odani istim demokratskim vrijednostima i zajedničkoj europskoj budućnosti.
To mora biti iskorišteno.
Turska promijenila ustav
Turski predsjednik potpisao je u petak ključni paket ustavnih izmjena, s ciljem približavanja zemlje standardima EU.
Fatih Baran za Southeast European Times iz Istanbula - 25/05/04
Predsjednik Ahmet Necdet Sezer potpisao je u petak (21. svibanj) ustavne izmjene. [AFP]
Predsjednik Ahmet Necdet Sezer potpisao je u petak (21. svibanj) ključni paket ustavnih izmjena, s ciljem približavanja domaćeg zakonodavstva standardima EU.
Paket od 10 točaka predložila je vlada predvođena Strankom pravde i razvitka (AKP), a poduprle su ga oporbene Republikanska narodna stranka (CHP) i Stranka pravoga puta (DYP).
Usvajanjem ovih izmjena Ustav Turske mijenja se već deveti put od 1982. godine.
Sadašnji ustav izradila je vojna vlada nakon prevrata iz 1980. godine, te se počeo primjenjivati 1982. godine.
Paketom izmjena, pripremljenim u okviru napora Turske za prijam u EU, ukidaju se kontroverzni Državni sigurnosni sud (DGM) i mjesto predstavnika Ureda načelnika Glavnog stožera u Visokom odboru za obrazovanje (YOK), jamči se jednakost spolova, ukida smrtna kazna, troškovi vojske stavljaju pod puni nadzor Revizorskog ureda i zabranjuje zapljena tiskara.
Promijenjeno je ukupno deset članaka ustava:
Članku 10 Ustava dodana je formulacija "žene i muškarci imaju jednaka prava".
"Izvrsenje smrtne kazne" izbačeno je iz Članka 15.
Iz Članka 17 izbačeno je poglavlje u kojem se navodi smrtna kazna, kao i rečenica "tijekom provedbe naputaka izvršnih vlasti u vrijeme izvanrednog stanja".
Formulacija "osim ako se radi o osudi za kaznena djela počinjena protiv suvereniteta zemlje, načela republike i nacionalne sigurnosti" isključena je iz Članka 30.
Ova klauzula odnosila se na zapljenu tiskara.
Rečenica "smrtna kazna se ne može provoditi osim ukoliko zemlja nije suočena s ratom ili stanjem izravne ratne opasnosti ili za teroristička djela", izbrisana je iz Članka 38, a dodana je rečenica "nikome ne može biti izrečena smrtna kazna".
Člankom 87 parlamentu se oduzima pravo potvrđivanja smrtnih kazni.
Promijenjen je Članak 90, čime je omogućena podređenost domaćih zakona međunarodnim zakonima usvojenim kroz odgovarajuće procedure, u slučajevima suprotnih tumačenja.
Iz Članka 131 izuzeto je pravo Ureda načelnika Glavnog stožera na postavljanje svog člana YOK-a.
Izbrisan je Članak 43, u kojem su izložena načela i način funkcioniranja DGM.
Ovlasti Ureda revizora, obrazlozene u Članku 60, proširene su i izbačena je rečenica kojom se poziva na tajne istrage vojnih troškova.
Prema zakonu, za usvajanje ustavnih izmjena potrebna je dvotrećinska većina u parlamentu.
Od ukupno 526 zastupnika koji su nazočili glasovanju o paketu izmjena, 514 je glasovalo za njihovo usvajanje.
Iako odluka parlamenta predstavlja značajan doprinos napretku kojeg je Turska postigla na putu ka ostvarivanju standarda EU, najmanje još 20 članaka ustava mora biti izmijenjeno kako bi se dokument uskladio s propisima EU.
Prema riječima ministra pravosuđa Cemila Ciceka, velik dio ustava nije u skladu sa standardima EU i opće prihvaćenim parlamentarnim sustavom.
Hrvatska pozvana na ubrzanje reformi koje traži EU
Hrvatska u sljedeća tri mjeseca mora ubrzati provedbu reformi koje zahtijeva EU, ako želi ostati na putu priključenja Uniji 2010, izjavio je povjerenik EU za proširenje Olli Rehn u utorak.
(Reuters, AFP, AP, European Commission, Eupolitix, Europolitics.info - 08/04/08)
"Ostalo je još mnogo posla, primjerice, u reformi pravosuđa i javne uprave te borbi protiv korupcije", izjavio je povjerenik EU za proširenje Olli Rehn. [Getty Images]
Sljedeća tri mjeseca bit će ključna za hrvatsku kandidaturu da postane 28. članica EU 2010. godine, izjavio je visoki dužnosnik Europske komisije (EC) u utorak (8. travnja), pozivajući Zagreb na ubrzanje reformskih napora.
''Hrvatska ima dobre izglede na napredak, ali i mnogo posla pred sobom, primjerice, u reformi pravosuđa i javne uprave te borbi protiv korupcije", izjavio je povjerenik EU za proširenje Olli Rehn nakon razgovora s hrvatskim ministrom vanjskih poslova Gordanom Jandrokovićem.
''Ključno je to učiniti do lipnja jer će u suprotnom tehnički raspored biti gotovo nemoguće ispuniti.''
EC je priopćila kako želi završiti pregovore s Hrvatskom do jeseni 2009, čime bi se otvorila mogućnost ulaska te zemlje u Uniju 2010.
Pregovori su počeli u listopadu 2005, od kada je otvoreno 16 od 35 pregovaračkih poglavlja, od kojih su dva privremeno zaključena.
Vincent Degert, predstavnik EC-a u Zagrebu, rekao je kako bi se deset od 14 područja o kojima se trenutačno pregovara moglo zaključiti do konca ove godine.
Prema njemu, ovog bi mjeseca mogla biti otvorena dva nova poglavlja te još nekoliko njih prije nego što Francuska preuzme šestomjesečni mandat na mjestu predsjedatelja rotirajućeg predsjedništva EU 1. srpnja.
"Sve u svemu, pregovori s Hrvatskom dobro napreduju", rekao je Rehn, izražavajući nadu kako će Zagreb poduzeti nužne korake ka otvaranju pregovora o nekima od težih poglavlja do lipnja.
Povjerenik je također čestitao Hrvatskoj na pozivnici za priključenje NATO-u, koju je dobila prošlog tjedna.
Osim toga, Rehn je izjavio da, budući da je spor između Hrvatske i Slovenije oko graničnog prometa riješen, nema razloga za odlaganje razgovora o ribarstvu i vanjskoj politici.
Jandroković je novinarima u Brusselsu izjavio kako će njegova zemlja poduzeti sve napore na otvaranju zakazanih poglavlja te biti spremna predstaviti pregovaračko stajalište Zagreba do lipnja.
"Spremni smo za to i to ćemo i učiniti", rekao je.
Međutim, u intervjuu u utorak, Jandroković je priznao kako to neće biti lagan zadatak te da će biti potrebno mnogo teškog posla.
Nakon prošlomjesečnih razgovora s hrvatskim premijerom Ivom Sanaderom, predsjednik EC-a Jose Manuel Barroso rekao je kako će Komisija ove jeseni predstaviti okvirni raspored za tehnički završetak pregovora u 2009, uz uvjet da Hrvatska ispuni niz zadanih uvjeta.
Jandroković je rekao da je, tijekom razgovora s Rehnom, "posebno istaknuo spremnost Hrvatske da učini sve što je u njezinoj moći kako bi ispunila kriterije za punopravno članstvo i postala članica EU 2010".
Odluka NATO-a potaknula Makedoniju na ubrzanje pregovora u sporu oko imena
Uz razočaranje koje prevladava u Makedoniji nakon prošlotjednog samita NATO-a u Bukureštu, vlada održava konzultacije u cilju rješavanja spora oko imena s Grčkom.
Marina Stojanovska za Southeast European Times iz Skopja -- 09/04/08
Američki predsjednik George W. Bush (lijevo) razgovara s makedonskim predsjednikom Brankom Crvenkovskim (u sredini) i premijerom Nikolom Gruevskim na prošlotjednom samitu NATO-a u Bukureštu. [Getty Images]
Usprkos razočarenju Makedonije zbog nedobivanja pozivnice za članstvo u NATO-u prošlog tjedna, dužnosnici su obećali kako će nastaviti raditi u cilju članstva.
U ponedjeljak (7. travnja), vlada je priopćila kako je ovog tjedan početi razgovore u cilju rješavanja postojećeg spora oko naziva s Grčkom, koji je Makedoniju koštao pozivnice u NATO.
Iako su članice Saveza priznale kako je Makedonija ispunila preduvjete za članstvo, problem oko imena ostaje zaprekom.
NATO je priopćio kako će se pozivnica uputiti čim spor bude riješen.
Predsjednik Branko Crvenkovski razgovarao je u ponedjeljak s glavnim tajnikom NATO-a Jaapom de Hoopom Schefferom, koji je ponovio da je spor blokirao pozivnicu Makedoniji.
On je, međutim, rekao da će, čim spor bude riješen, NATO automatski aktivirati proces članstva te zemlje.
Crvenkovski je rekao kako je potrebno definirati strategiju u vezi s tim pitanjem, ali kako to ne smije utjecati na strateške ciljeve zemlje.
Premijer Nikola Gruevski dao je slično stajalište.
"Poduzet ćemo korake koji će zasigurno obuhvaćati šire konzultacije sa stručnjacima iz političkog i drugih područja javnog djelovanja", rekao je.
Makedonija je namjeravala pojačati svoje napore na konačnom rješavanju spora.
Pomoćnik američke državne tajnice Daniel Fried kontaktirao je u ponedjeljak grčku ministricu vanjskih poslova Doru Bakoyannis kako bi razmotrili hoće li Atena odobriti daljnje pregovore.
Fried je također razgovarao s makedonskim čelnicima i UN.--ovim izaslanikom Matthewom Nimetzom.
Gruevski se u ponedjeljak sastao s čelnicima glavnih političkih stranaka radi razgovora o tom pitanju. on je izjavio kako će od stranaka zatražiti da javno potvrde prihvaćaju li neke od Nimetzovih prijedloga.
Međutim, stabilnost vlade dovedena je u pitanje budući da se očekuje kako će manjinska albanska stranka unutar vladajuće koalicije zatražiti prijevremene izbore.
Američki predsjednik George W. Bush, koji se tijekom vikenda sastao s Crvenkovskim i Gruevskim u Hrvatskoj, ponovio je potporu kandidaturi Makedonije za članstvo u NATO-u.
Govoreći u Zagrebu, Bush je izrazio žaljenje zbog toga što Makedonija nije dobila pozivnicu za članstvo u NATO-u.
On je pohvalio doprinos makedonskih vojnika koji se nalaze u misijama u inozemstvu i izrazio nadu kako će Makedonija postati članicom NATO-a odmah nakon rješavanja spora.
"Ono što je sigurno jest da želimo vidjeti nastavak tog procesa pod pokroviteljstvom UN-a, kako bi se pronašlo rješenje prihvatljivo objema stranama", rekao je glasnogovornik grčke vlade.
Vlasti BiH hvataju se u koštac s terorističkim prijetnjama
Policija BiH priopćila je kako je skupina osoba koje se sumnjiči za povezanost s Wahhabi pokretom planirala izazvati etničke sukobe napadima na katoličke crkve.
Jusuf Ramadanović za Southeast European Times iz Sarajeva – 09/04/08
Protuteroristička jedinica ministarstva unutarnjih poslova BiH proteklih je tjedana izvršila dva pretresa. [Getty Images]
Policijski dužnosnici u Bosni i Hercegovini (BiH) izvršili su nedavno niz pretresa u cilju uhićenja osumnjičenih terorista.
Vlasti su, u petak (4. travnja), uhitile još neidentificiranu osobu zbog navodne umiješanosti u terorizam.
Ministarstvo unutarnjih poslova priopćilo je kako su kod osumnjičenika pronađeni oružje i eksplozivi za terorističku namjenu.
Policija je pretražila još dvije lokacije u sarajevskim četvrtima Sedrenik i Barice, te je tom prilikom pronašla materijale koji se koriste za izradu eksploziva.
Također su pronađene mina, ručna granata, streljivo i druge vojne naprave.
To je bio drugi protuteroristički pretres izvršen u proteklim tjednima prema nalogu tužiteljstva BiH.
U ožujku je provedena veća operacija u Sarajevu i Bugojnu.
Raniji pretresi rezultirali su uhićenjem pet osoba osumnjičenih za terorizam, od kojih je jedna naknadno oslobođena zbog nedostatka dokaza.
Ministarstvo unutarnjih poslova priopćilo je kako pretpostavlja da je jedan od petero osumnjičenih, Rijad Rustempašić, vođa. Drugi osumnjičeni, Edis Velić, navodno je pobjegao u Čečeniju.
Policija je u ožujku pretražila šest kuća te tom prigodom pronašla velike količine naoružanja i vojne opreme, protutenkovskih mina, laserskih uređaja, elektroničke opreme, mina iznenađenja, topografskih karata, nacrta, priručnika za izradu eksplozivnih naprava, detonatora i druge predmete kojima se služe teroristi.
Svi osumnjičeni povezuju se s pokretom Wahhabi u BiH i zadržani su u pritvoru radi navodne povezanosti s Mirsadom Bektaševićem, koji je prošle godine optužen na osam godina zatvora zbog umiješanosti u planiranje terorističkih napada.
Edis Velić optužen je za ranjavanje uličnog prodavača prošle godine, dok je Rijad Rustempašić navodno veliki pristaša Jusufa Barčića, navodnog vođe pokreta Wahhabi u BiH, koji je prošle godine poginuo u automobilskoj nesreći.
Istragom je otkriveno da su osumnjičenici navodno planirali terorističke napade na katoličke crkve diljem BiH.
Akcija ministarstva unutarnjih poslova provedena je u suradnji s Obavještajnom agencijom i Uredom tužitelja BiH te je uslijedila nakon višemjesečnih istraga i nadzora.
Kosovo i Albanija rješavaju carinski nesporazum
Carinska suradnja između Albanije i Kosova može poslužiti gospodarskom razvitku obiju zemalja.
Linda Karadaku za Southeast European Times iz Prištine – 04/07/11
Naim Huruglica, ravnatelj Kosovske carinske službe. [Laura Hasani/SETimes]
Na sastanku na kojem se razgovaralo o gospodarskoj suradnji između Kosova i Albanije, zamjenica predsjednika vlade Kosova Mimoza Kusari Lila i albanski premijer Sali Berisha odlučili su ukinuti carinska davanja koja ometaju kosovske izvoznike.
Također se razgovaralo o izgradnji 34 kilometara duge ceste od Fierza do Komana u sjevernoj Albaniji.
Berisha je kazao kako će se prestati s primjenom sadašnjih carinskih davanja, što je potvrdio i ravnatelj albanske carine Flamur Gjymishka.
Ravnatelj Kosovske carinske službe Naim Huruglica govorio je za SETimes o problemu između dviju vlada, potvrđujući kako je rješenje na dohvat ruke, te kako statistika pokazuje povećanje bilateralne trgovine.
SETimes: U kojoj je fazi sada pitanje carina i taksi između Kosova i Albanije?
Huruglica: Ne postoji veliki problem, osim činjenice da u nekim slučajevima carinska uprava Republike Albanije ne prihvaća deklariranu vrijednost kosovskih izvoznika, i povećava vrijednost izvoza, prisiljavajući albanske uvozne tvrtke da plate veći PDV.
Zbog toga su kosovski proizvodi postali skuplji na albanskom tržištu.
SETimes: Jeste li kontaktirali vlasti u Tirani?
Koji se daljnji koraci očekuju?
Huruglica: Održani su sastanci.
Posljednji je bio između ravnatelja carina.
Postignut je okvirni sporazum da se radi na rješavanju praktičnih poteškoća, što bi moglo biti realizirano kroz post-uvoznu provjeru u slučaju sumnje u nedeklariranu stvarnu vrijednost.
SETimes: Možemo li očekivati potpuno ukidanje carinskih davanja između Kosova i Albanije?
Bi li ukidanje carinskih davanja koristilo gospodarskom razvitku obiju zemalja?
Huruglica: Kosovo i Albanija ne primjenjuju carinska davanja na međusobne proizvode.
Obje zemlje članice su CEFTA-e i jedino što se naplaćuje jest PDV, ili trošarina, na određene proizvode.
Suradnja koristi gospodarskom razvitku obiju zemalja i statistike pokazuju povećanje trgovine.
Tijekom 2010. godine, Kosovo je iz Albanije uvezlo robu u vrijednosti 61 milijuna eura, ili 52,33 posto više nego u 2009. godini, a izvezlo robu u vrijednosti 23 miljuna eura, ili 33,19 posto više nego u 2009. godini.
SETimes: Kakvo je stajalište poslovne zajednice na Kosovu u vezi s tim pitanjem?
Huruglica: Poslovna zajednica izrazila je nezadovoljstvo teškoćama s kojima se susreće i radi na njihovu uklanjanju.
SETimes: Bi li načelo reciprociteta između dviju zemalja bilo dobro rješenje, i hoće li Kosovo to tražiti?
Huruglica: Ne postoji potreba za reciprocitetom glede pitanja koja mogu biti riješena između dviju vlada.
Beograd i Priština postigli dogovor o slobodi kretanja
Pregovorački timovi Beograda i Prištine usuglasili su se u Bruxellesu oko nacrta sporazuma o slobodi kretanja i matičnim knjigama rođenih.
Igor Jovanović za Southeast European Times iz Beograda --04/07/11
Neki tvrde kako su sporazumi korak prema konačnom priznanju Kosova od strane Srbije. [Reuters]
Dok vlasti u Beogradu pokušavaju predstaviti prve sporazume s Prištinom kao uspjeh koji će pomoći u unapređenju života kosovskih Srba, oporba ih je opisala štetnim za državne interese i kao prvi korak prema priznanju neovisnosti Kosova.
Nakon završetka razgovora u Bruxellesu, šef izaslanstva srpske vlade, Borislav Stefanović, ustrajavao je kako rezultati ne znače "niti eksplicitno niti implicitno priznanje neovisnosti Kosova".
Komentirajući izjavu šefice prištinskog izaslanstva Edite Tahiri kako je rezultat iz Bruxellesa "prvi korak Srbije prema priznavanju Kosova", kazao je kako su takve tvrdnja netočne.
"Edita Tahiri to je izjavila iz unutarnjopolitičkih razloga i zbog velikog pritiska kosovske oporbe", izjavio je Stefanović novinarima, dodajući kako će Srbija nastaviti s izdavanjem identifikacijskih isprava i registarskih oznaka građanima s Kosova.
Prema sporazumu, građani Kosova moći će ulaziti u Srbiju s kosovskim osobnim iskaznicama, ali će im srbijanska policija izdavati posebnu potvrdu.
Isto će biti učinjeno i s vozačkim dozvolama, s obzirom da Beograd odbija priznati kosovske isprave.
Vozači s Kosova morat će uzimati privremene registarske oznake od srbijanske policije prilikom ulaska u Srbiju, ukoliko na svojim vozilima imaju oznake s grbom Kosova.
Odluke o provedbi dogovora, koji nisu potpisani, sada trebaju usvojiti vlade u Beogradu i Prištini.
Njihovu provedbu, koja bi mogla započeti 1. studenog, pratit će skupina u kojoj će biti predstavnici EU, Srbije i Kosova.
Iako je Stefanović pokušao predstaviti sporazume kao nešto što će unaprijediti života kosovskih Srba, oporba ga je oštro optužila za ugrožavanje državnih interesa.
"Sporazum s predstavnicima nelegalne države Kosovo kršenje je Ustava Srbije i Rezolucije 1244 Vijeća sigurnosti UN-a i rušenje pravnih dokumenata na kojima počiva suverenitet Srbije", izjavio je za SETimes Slobodan Samardžić, potpredsjednik oporbene Demokratske stranke Srbije.
Analitičari su također različito reagirali na dogovore.
Profesor Fakulteta političkih znanosti Sveučilišta u Beogradu, Predrag Simić, izjavio je za SETimes kako je dobro što su dogovori postignuti, te da će EU "sigurno s odobravanjem primiti potez Beograda i Prištine".
Na pitanje predstavljaju li sporazumi neizravno priznanje Kosova, Simić je kazao kako "Beograd vrlo dobro zna što su crvene crte u dijalogu s Prištinom, te ih srpska vlada neće prijeći".
Međutim, ravnatelj projekta Kompromis za Kosovo Aleksandar Mitić izjavio je za SETimes kako je to korak prema konačnom priznanju.
"Od uhićenja Ratka Mladića svjedoci smo sve većeg pritiska Washingtona i Bruxellesa da se otvorenije uvjetuje integracija Srbije u EU uspostavom dobrosusjedskih odnosa s Kosovom.
Ovi su dogovori tako logičan korak u procesu puzajućeg priznanja neovisnosti Prištine", kazao je Mitić.
Sporazum su različito primili i kosovski Srbi.
Milan Ivanović, jedan od predstavnika Srba sa sjevera Kosova, gdje ne djeluju kosovske institucije, izjavio je kako su sporazumi štetni za srpsko stanovništvo te učvršćuju državnost Prištine.
"Očito je da Srbija odustaje od Kosova, ovo znači odustajanje od Kosova zbog kandidature za članstvo u Europskoj Uniji", kazao je Ivanović za beogradske medije.
Međutim, Rada Trajković, predstavnica Srba koji žive u albanskim enklavama, izjavila je kako će sporazumi pomoći njezinim sunarodnjacima na Kosovu.
"Nakon dogovora, Srbija ima veći kredibilitet da se, uz potporu međunarodne zajednice, bavi pitanjem Kosova i unapređenjem uvjeta života lokalnih Srba", kazala je.
Grčka zaustavila konvoj brodova pomoći za Gazu
Nova misija pokušavala je obilježiti prošlogodišnju kobnu misiju Flotile slobode.
(Deutsche Welle, The Australian, CNN - 04/07/11; BBC, Haaretz, AFP, Reuters, Al Jazeera, AP, ANA-MPA- 03/07/11; ANA-MPA - 01/07/11)
Aktivisti prosvjeduju zbog zabrane grčkih vlasti brodovima na putu za Gazu u subotu (2. srpnja) na otoku Krfu. [Reuters]
Misija aktivista koji su planirali prevesti pomoć u Pojas Gaze suočila se u subotu (2. srpnja) s velikom zaprekom, nakon što su grčke vlasti zaustavile njihov konvoj i uhitile kapetana jednog od brodova koji je plovio pod američkom zastavom, što je izazvalo nove prijepore.
John Klusmire priveden je na temelju optužbi da je kanio napustiti luku Pirej bez dozvole i dovesti u opasnost živote 36 putnika, četiri člana posade i deset novinara.
Ostat će u pritvoru do ročišta u četvrtak.
Klusmireov brod bio je dio humanitarnog konvoja deset brodova pod nazivom Slobodna Gaza, koji je bio na putu za Gazu prije no što su ga zaustavile grčke vlasti.
Tom misijom trebala je biti obilježena prva godišnjica Flotile slobode, koja je pokušala prekinuti blokadu Gaze u svibnju 2010. godine.
Tada je Izrael izvršio prepad na brod koji je bio na čelu konvoja, pri čemu je poginulo devetoro turskih aktivista.
Uhićenje kapetana, koje je izvršeno nakon što je grčki ministar za zaštitu građana Christos Papoutsis priopćio u petak da će svim brodovima s grčkim ili inozemnim zastavama na putu za Gazu biti zabranjeno isploviti iz grčkih luka zbog sigurnosti putnika, izazvalo je prosvjede propalestinskih aktivista u Ateni.
Oni ističu da je Grčka ustuknula pod pritiskom Izraela.
Sudionici kampanje stupili su u štrajk glađu ispred američkog veleposlanstva u Ateni, optužujući grčke vlasti za pokušaj osujećivanja misije.
Proteklih tjedana grčke vlasti sprječavale su isplovljavanje konvoja navodeći kao razlog "birokratske poteškoće".
Aktivisti su optužili Izrael da sabotira misiju, ali je takva tvrdnja odlučno odbačena.
"Aktivisti pokušavaju okriviti nekoga za svoj neuspjeh -- nesumnjivo su gledali previše filmova s Jamesom Bondom", izjavio je izraelski ministar vanjskih poslova Avigdor Lieberman u intervjuu Vojnom radiju u nedjelju.
"Pozdravljam sve napore uložene za zaustavljanje tog konvoja", dodao je.
Glasnogovornik grčkog Ministarstva vanjskih poslova Grigoris Delavekouras izjavio je za EUObserver da su razgovori s Izraelom odigrali određenu ulogu.
Analitičari na taj događaj gledaju kao na još jedan dokaz sve boljih bilateralnih odnosa.
Islamski pokret Hamas osudio je potez Atene.
U priopćenju iz Damaska, pokret je kazao kako je taj čin "nehuman i suprotan međunarodnim zakonima i normama".
Pokret je pozvao Europski parlament i sve humanitarne udruge da izvrše pritisak na Grčku kako bi dozvolila isplovljavanje brodova.
U međuvremenu, Kvartet bliskoistočnih mirovnih posrednika, koji čine UN, Sjedinjene Američke Države, EU i Rusija, objavio je u subotu priopćenje u kojem pozivaju "sve koji žele isporučiti pomoć građanima Gaze da to učine preko uspostavljenih kanala, kako bi se njihov teret mogao pregledati i prebaciti već uspostavljenim kopnenim putevima".
U priopćenju od nedjelje, Grčka je branila svoj postupak, ponovivši kako je to učinila iz sigurnosnih razloga.
U duhu kompromisa, vlasti su predložile otpremanje pomoći korištenjem postojećih kanala koji su prihvatljivi Izraelu.
Dvostruka prekretnica za Hrvatsku
Balkanska zemlja treba postati sljedeća članica EU u srpnju 2013. godine.
Nataša Radić za Southeast European Times iz Zagreba – 04/07/11
25. lipnja ove godine Hrvatska je imali dvostruki razlog za slavlje. [Reuters]
Prije samo nešto više od dva desetljeća Hrvatska je proglasila neovisnost od bivše Jugoslavije.
Ove godine je na godišnjicu 25. lipnja bio još jedan razlog za slavlje: ta je zemlja zatvorila posljednja poglavlja u procesu pregovora sa EU.
Šest i pol godina nakon otvaranja pregovora Hrvatska je sada spremna postati 28. članica EU.
To će se službeno dogoditi 1. srpnja 2013. godine.
U obraćanju povodom Dana državnosti, premijerka Jadranka Kosor opisala je pridruživanje kao "povijesni nacionalni projekt zbog kojeg je hrvatski narod duboko ponosan".
"Europska i demokratska Hrvatska nacionalni je cilj od naše neovisnosti", kazala je Kosor na domjenku za članove diplomatskog zbora.
"Hrvatska je sada priznata kao zemlja s jakom demokracijom koja poštuje zakon i zajedničke vrijednosti EU", dodala je.
Dobre vijesti iz Bruxellesa stigle su 24. lipnja, na kraju samita Vijeća EU.
Potvrđujući zeleno svjetlo, Vijeće je također pozvalo Zagreb da nastavi s potrebnim promjenama.
"Hrvatska bi trebala nastaviti svoje reformske napore s istom energijom, posebice glede pravosuđa i temeljnih prava, i biti u stanju u cijelosti preuzeti obveze članstva od dana pridruživanja", navodi se u završnom priopćenju sa samita.
"Nadgledanjem reformskih koraka do pridruživanja pružit će se potrebna uvjeravanja Hrvatskoj i sadašnjim zemljama članicama."
Iako su hrvatski politički čelnici ujedinjeni u potpori pridruživanju, javno mišljenje je nešto manje jedinstveno.
Ankete pokazuju kako raste broj onih koji podupiru pridruživanje EU, ali i dalje nije veći od 60 posto.
Ivan Grdešić, istaknuti komentator i znanstveni djelatnik, izjavio je za SETimes kako će se hrvatski politički čelnici, s obzirom da je naporan rad na zaključivanju pregovaračkih poglavlja sada završen, nadmetati u preuzimanju zasluga -- i pokušati uzeti što više poena na izborima.
"Bit ćemo svjedoci pokušaja da se dokaže tko je najbolje obavio posao -- tko je radio 'dan i noć' kako bi ostvario cilj pridruživanja EU i tko bi stoga trebao biti nagrađen na predstojećim parlamentarnim izborima", kazao je Grdešić za SETimes.
"To je problem za sve političke igrače.
Članstvo u EU ne vidi se kao nacionalni, strateški i generacijski cilj, već kao instrument političkih i stranačkih borbi ".
Makedonija domaćin foruma "Dijalog civilizacija"
Kasnije ovog mjeseca predsjednik Makedonije Boris Trajkovski i glavni direktor UNESCO-a Koichiro Matsuura bit će pokrovitelji regionalnog foruma čiji je cilj unaprjeđenje stabilnosti, tolerancije i demokracije u jugoistočnoj Europi.
(MIA - 11/08/03; UNESCO)
Dvodnevni regionalni forum pod nazivom "Dijalog među civilizacijama" bit će 29. kolovoza otvoren u makedonskom gradu Ohridu.
Skup koji zajednički organiziraju Makedonija, UNESCO i Zaklada za apel savjesti okupit će predsjednike Albanije, Bosne i Hercegovine, Bugarske, Hrvatske, Slovenije i Srbije i Crne Gore, zajedno s predstavnicima UN-a, EU, nevladinih udruga, intelektualcima i stručnjacima iz oko 20 zemalja.
Rad skupa bit će usredotočen na jačanje stabilnosti, tolerancije i demokracije; povećanje kulturnog, etničkog i vjerskog razumijevanja; i unaprjeđivanje principa jednakosti, vladavine zakona i poštivanja ljudskih prava.
Cilj skupa je potvrditi kontinuitet i značaj rezolucija UN-a i UNESCO-a u svezi s tim pitanjima, ojačati proces pomirenja i razgovarati o konkretnim problemima s kojima se suočava regija jugoistočne Europe.
Pokrovitelji foruma su makedonski predsjednik Boris Trajkovski i glavni direktor UNESCO-a Koichiro Matsuura.
Program rada predviđa održavanje panel rasprava i sastanaka radnih skupina na kojima će se razgovarati o tri glavne teme: miru i stabilnosti, demokraciji i civilnom društvu i kulturnim različitostima.
Predsjednici država koji će nazočiti skupu imat će prigodu obratiti se sudionicima tijekom plenarne sjednice.
Pohvalivši Trajkovskog zbog "energije i inicijative" koju je uložio u pripremu sastanka, Matsuura je kazao zemlje SEE nužno trebaju ispuniti preuzete obveze " glede demokratskih vrijednosti i ciljeva, punog poštivanja ljudskih prava i uzajamnog poštivanja i tolerancije među građanima različitog etničkog podrijetla" kako bi mogle postići "civilizirani suživot koji će biti održiv i pravedan".
Tijekom zasjedanja Glavne skupštine UN-a 9. studenog 2001. godine, Trajkovski je prvi put predstavio svoj prijedlog za održavanje regionalnog foruma u Ohridu kao konkretan korak ka provedbi Globalnog programa Dijaloga među civilizacijama i njegovog Programa djelovanja koji je usvojen na istom zasjedanju.
U travnju 2002. godine njegova ideja poduprta je na sastanku visokih dužnosnika UNESCO-a posvećenom jačanju regionalne suradnje u jugoistočnoj Europi.
"Razumijem da je dijalog između različitih ljudi, kultura i civilizacija kontinuiran proces koji bi trebao imati globalnu dimenziju, unaprjeđujući jednakost, vladavinu zakona, zaštitu ljudskih prava i poštivanje kulturnih bogatstava i razlika, istodobno doprinoseći izgradnji povjerenja na lokalnoj, regionalnoj i međunarodnoj razini", istaknuo je Trajkovski.
"Dijalog i suradnja među civilizacijama ne bi se trebali uvoditi silom i snagom nego nadom za mir i prosperitet", dodao je Trajkovski izražavajući uvjerenje kako će forum "ponuditi rješenje za konkretne probleme s kojima se suočava regija i pomoći našim zemljama u nadvladavanju postojećih teškoća".
Sveučilišne reforme sukobile oslabljenu vladu s profesorima i studentskim udrugama
Novi zakon znači da prvi puta poslije više desetljeća policiji nije zabranjeno ulaziti na sveučilišne kampuse. Organizatori prosvjeda su zahvaljujući toj zabrani imali osiguranu zaštitu od uhićenja.
HK Tzanis za Southeast European Times iz Atene -- 06/09/11
Prosvjednici u mimohodu ulicom u središtu Atene 1. rujna prosvjeduju zbog nedavno potvrđenog zakona o reformi višeg školstva na grčkim sveučilištima i u visokim tehničkim školama. [STR]
Reforme u problemima opterećenom sustavu visokog školstva koncem prošlog mjeseca (24. kolovoza), koje su izazvala veliku pozornost, uključuju i praktično ukidanje širokog "statusa azila" koji su uživale obrazovne institucije, nakon što je do sada nezabilježena parlamentarna većina -- 250 od 300 zastupnika -- usvojila okvirni zakon.
Kakve god bile ostale posljedice po sektor višeg školstva u zemlji, usvajanje zakona glasovima obiju vodećih stranaka -- vladajuće socijalističke stranke PASOK i vodeće oporbene stranke desnog centra Nove demokracije – povećalo je nagađanja o diskretnom "konsenzusu" između dviju vodećih stranaka u okruženju tekuće gospodarske i fiskalne krize.
Ministrica obrazovanja Anna Diamantopoulou, bivša povjerenica EU koja se smatra jednim od nekolicine mogućih nasljednika sadašnjeg premijera Georgea Papandreoua na čelu vladajuće stranke, nazvala je glasovanje u parlamentu "povijesnim", ističući da bi se takav konsenzus mogao postići i na ostalim područjima.
Unatoč tome, vodeća oporbena stranka, osnažena vodstvom u nedavnim istraživanjima javnog mišljenja i neuspjehom vlade da poboljša ekonomske pokazatelje, odlučno je odbacila suradnju u teškim mjesecima koji slijede.
"ND nikada neće ponuditi konsenzus, ili sudjelovanje u pogrešnoj [politici vlade] ...
Neka ona [vlada] nastavi tražiti pojas za spašavanje zbog vlastite nekompetentnosti i neučinkovitosti ", izjavio je glasnogovornik ND Yiannis Mihelakis 30. kolovoza.
Unatoč širokom političkom konsenzusu oko obrazovnih reformi, koji je usmjeren na unaprjeđenje akademskih standarda i studenata i nastavnog osoblja koji su već dugo u opadanju, prošlog tjedna održana su "prosvjedna sjedenja" u školama i jedan veliki ulični prosvjed, što su uglavnom podržale profesorske udruge i studentske skupine povezane s lijevim strankama.
Primjerice, "inauguracijska" mobilizacija u četvrtak (1. rujna) privukla je oko 5.000 mladih prosvjednika koji su šetali središtem Atene.
Zamoljen da obrazloži svoje protivljenje i protivljenje ostalih rektora reformama, Yiannis Mylopoulos, otvoreni vođa Aristotelovog sveučilišta u Solunu, ukazao je na "sutrašnji dan".
"To je pravo i dugo odlagano pitanje: hoće li sveučilišta bolje raditi", izjavio je Mylopoulos za SETimes.
"Uopće se ne postavlja pitanje provedbe [mjera]; mi smo jamci legaliteta i ustavnosti", dodao je, ali je ipak spomenuo "stajalište o ustavnosti" koje su iznijeli suparnici.
Također je odbacio glasne kritike da je sveučilišni "azilantski režim" jedinstven.
Vassilis Zotos, istaknuti arhitekt i urbanist, te predsjednik lokalnog Društva britanskih diplomaca, ne slaže se i kritizira sustav.
"Nažalost, jedini način da se poboljša i promijeni više školstvo u ovoj zemlji jest da se zatvore sveučilišta na pet godina i da se potom opet otvore; a da se inozemnim sveučilištima tada dozvoli da vode ogranke."
SETimesu je izjavio da se držao podalje od predavačkih pozicija na grčkim sveučilištima od kada se vratio iz Londona prije vise od 40 godina.
Kada su u pitanju kritike koje sada iznose profesorske udruge, kaže: "Trenutačno diljem svijeta postoji 65.000 grčkih sveučilišnih studenata, a većina je upisana u sustave poput onog koji sadašnja vlada želi uspostaviti, a opet je veći dio akademske zajednice ovdje protiv toga… većina ljudi u zemlji je razborita i zdravog razuma, ali vodi nas manjina; ista je [situacija] na sveučilištima."
Uz ukidanje "azilantskog zakona" iz ranih osamdesetih godina -- koji je u to doba usvojila novoizabrana socijalistička vlada -- među ostalim reformama su eliminiranje kandidata povezanih sa strankama na studentskim izborima; promjene u izboru rektora kako bi se smanjio utjecaj studentskih skupina povezanih sa strankama; obavezno upisivanje studenata svakog semestra; ograničavanje vremena dozvoljenog za stjecanje diplome; procjena i potvrdivanje studijskih programa; objavljivanje udžbenika i skripta na internetu, i uspostava jedinstvene škole za postdiplomske studije.
Okvirni zakon provodit će se se u fazama, kaže Diamantopoulou.
Prva će biti završena za godinu dana.
Petorka protiv narkotika na Balkanu?
Rusija želi ući u partnerstvo s četiri balkanske zemlje -- Albanijom, Makedonijom, Crnom Gorom i Srbijom - u pokušaju da presiječe krijumčarenje narkotika.
Linda Karadaku za Southeast European Times iz Tirane -- 06/09/11
Heroin donosi krijumčarima na Balkanu stotine milijardi dolara godišnje, rekao je šef ruske agencije za kontrolu narkotika. [Reuters]
Albanija i Rusija potpisale su u petak (26. kolovoza) sporazum o suradnji na području borbe protiv krijumčara droge.
Taj korak, kažu analitičari, najnoviji je pokazatelj da Moskva namjerava igrati vodeću ulogu u regiji kada je riječ o pitanju borbe protiv narkotika.
"Pokušaj Rusije da bude prva violina u ovoj inicijativi je očigledan", rekao je za SETimes bivši albanski diplomat Genc Mlloja.
Sporazum su potpisali albanski ministar unutarnjih poslova Bujar Nishani i šef ruske Savezne službe za kontrolu narkotika Victor Ivanov.
Dvojica dužnosnika ukazali su na zdravstvene i sigurnosne rizike koje predstavljaju narkotici i krijumčari.
Moskva je već potpisala slične sporazume o borbi protiv droge sa Srbijom i Makedonijom.
U nedavnom izvješću Glasa Rusije navodi se da ta zemlja pokušava uspostaviti međunarodnu "petorku", koju bi činile Albanija, Makedonija, Crna Gora, Rusija i Srbija. Zemlje bi postupale zajedno kako bi presjekle puteve droge koji prelaze preko Kosova.
"Zajednički koraci petorke bili bi pomognuti nesebičnom razmjenom obavještajnih podataka.
Rusija, primjerice, ima mnoštvo obavještajnih podataka iz američkih i afganistanskih izvora u Afganistanu.
Dosadašnja reakcija na inicijativu podupire nade da predložena fronta može biti uspostavljena prije siječnja", dodaje se u izvješću.
Ulog je potencijalno šokantan.
Ivanov je albanskim vlastima rekao da će, ukoliko europske zemlje ne poduzmu odlučne mjere protiv krijumčarenja heroina, kriminalne skupine zarađivati čak 500 milijardi dolara godišnje.
Albanija "je jedna od prvih zemalja koje osjećaju posljedice tog krijumčarenja, zato što poznati koridor koji se proteže duž Turske, Bugarske, Makedonije i drugih mediteranskih zemalja Albaniju čini jednom od prvih zemalja koje se suočavaju s tim krijumčarenjem", dodao je Ivanov.
Mlloja je rekao da je ovaj sporazum o borbi protiv narkotika "plus" za Albaniju, posebice zato što je u međunarodnim izvješćima opisana kao zemlja s "poroznim" granicama.
"Vlasti u Prištini uvijek su izražavale svoju spremnost i odlučnost da se beskompromisno bore protiv krijumčarenja narkotika ", kaže Mlloja, dodajući da su vlasti mogle upravo to reći Ivanovu.
Ali, Ivanov je isključio Prištinu iz svojeg obilaska regije.
"Postoji oko 375 narko-kartela koji opskrbljuju Europu i Rusiju.
Svaki od njih ima vlastitu oznaku i biljeg.
Albaniju vidimo kao zemlju tranzita narkotika prema europskim zemljama.
Rusija nije priznala neovisnost Kosova, ali prema podacima partnerskih službi, tamo se odvija određena priprema narkotika, koji se poslije dijele na porcije i prodaju", izjavio je Ivanov, a prenosi albanska TV Alsat.
Suradnja će uključivati razmjenu informacija, planiranje napada na kriminalne skupine i koordiniranje zajedničkog rada agencija tih zemalja.
Šef EU za borbu protiv terorizma: al-Qaeda oslabljena, ali opasnosti ostaju
Smrt Osame bin Ladena i eliminiranje ostalih ključnih operativaca al-Qaede oslabili su tu skupinu, ali opasnosti ostaju.
(The Irish Times - 06/09/11; AFP, Reuters, AP, New York Times, RTE, Global Post, CNN, Europolitics, Xinhua - 05/09/11)
U nebodere Svjetskog trgovačkog centra zabili su se oteti putnički zrakoplovi 11. rujna 2001. godine. [Reuters]
Teroristički napadi slični onima u Sjedinjenim Američkim Državama prije jednog desetljeća danas su malo vjerojatni, izjavio je koordinator EU za borbu protiv terorizma Gilles de Kerchove u ponedjeljak (5. rujna).
Međutim, borba protiv al-Qaeda i sličnih skupina i dalje se suočava s rizicima, upozorio je, navodeći kao jedan od njih mogućnost da terorističke skupine iskoriste slabosti u državnim vlastima nakon Arapskog proljeća.
"Danas napad veličine i sofisticiranosti onih od 11. 9. više nije moguć", rekao je de Kerchove na tiskovnoj konferenciji u Bruxellesu povodom 10. godišnjice napada 11. rujna 2001. godine u Sjedinjenim Američkim Državama.
"Znači li to da smo potpuno izvan opasnosti?
Vjerojatno ne."
Al-Qaeda je znatno oslabljena ubojstvom svojeg vođe Osame bin Ladena početkom svibnja, eliminacijom ostalih istaknutih članova mreže i financijskim poteškoćama s kojima se, kako se smatra, suočava, rekao je taj dužnosnik EU.
Rat koji NATO vodi u Afganistanu i pojačana međunarodna suradnja poslije napada 11. 9. također su pridonijeli tome, izjavio je de Kerchove, belgijski znanstvenik i bivši vladin dužnosnik.
"Interno smo puno bolje opremljeni danas no što smo bili prije deset godina", rekao je novinarima u Bruxellesu, prenosi Reuters.
"To ne znači da ćemo spriječiti sve zavjere, sve napade, ali ćemo pokušati biti učinkovitiji u sprječavanju, u istragama i kaznenom progonu terorizma i u minimaliziranju posljedica terorističkog napada."
Vijest o novom udaru nekada moćnoj skupini došla je i u ponedjeljak, iz Pakistana. Vojska ove zemlje priopćila je da je uhitila trojicu operativaca al-Qaede visokog ranga u gradu Quetti na jugozapadu zemlje.
Među osobama koje su uhitili pakistanski agenti, koji su radili u suradnji sa CIA-om, bio je i Younis al-Mauritani, čija je glavna odgovornost bila planirati napade na interese zapadnih zemalja diljem svijeta.
"Al-Mauritani je osobno od Osame bin Ladena dobio zadaću da se usmjeri na napadanje ciljeva od gospodarskog značaja u Sjedinjenim Američkim Državama, Europi i Australiji", navodi se u priopćenju pakistanske vojske, piše bostonski Global Post.
"Planirao je udare na ekonomske interese u Sjedinjenim Američkim Državama, uključujući plinovode i naftovode, brane hidroelektrana, kao i napade na brodove i tankere uz pomoć glisera napunjenih eksplozivom u međunarodnim vodama."
Iako al-Qaeda više nema sposobnost izvoditi napade koji bi po opsegu bili slični onima od 11. 9., i dalje je u stanju izvoditi "oportunističke" akcije manjeg opsega, rekao je de Kerchove u ponedjeljak.
Teroristička prijetnja s kojom se svijet suočava danas postala je "puno složenija i raznolikija", izjavio je novinarima u Bruxellesu.
Koordinator EU protiv terorizma izrazio je zabrinutost da je sadašnja sigurnosna praznina u Libiji možda omogućila članovima sjevernoafričkih ogranaka al-Qaede da povećaju svoj arsenal oružja pljačkanjem, uključujući rakete zemlja-zrak, čime se potencijalno dovodi u opasnost putovanje zrakoplovima.
"Imali su mogućnost pristupa oružju, uključujući osobno oružje i puškomitraljeze, ili određene rakete zemlja-zrak, koje su iznimno opasne", izjavio je de Kerchove.
Drugo pitanje koje, prema njegovim riječima, zabrinjava, kako piše AFP, jest "raspuštanje sigurnosnih službi u Tunisu i Egiptu" nakon protuvladinih prosvjeda koji su zahvatili te dvije zemlje ranije ove godine.
"Ne možete imati sigurnosnu prazninu", rekao je de Kerchove, pozivajući na pružanje pomoći procesu tranzicije u takvim zemljama.
Završen summit NATO-a u Istanbulu
Ključni dogovori postignuti tijekom dvodnevnog summita NATO-a u Istanbulu uključuju i odluku o pokretanju programa obuke iračkih snaga sigurnosti i obećanje o povećanju broja vojnika u Afganistanu.
Mustafa Azizoglu za Southeast European Times iz Istanbula - 30/06/04
Sedamnaesti summit NATO-a održan je u Istanbulu u ponedjeljak i utorak (28. i 29. lipanj) i okupio je 46 šefova država i vlada. [AFP]
Sedamnaesti summit šefova država i vlada zemalja članica NATO-a u Istanbulu završen je u utorak (29. lipanj).
Među najvažnijim dogovorima postignutim tijekom dvodnevnog summita odluka je o pokretanju programa obuke iračkih snaga sigurnosti i obećanje o povećanju broja vojnika u Afganistanu.
Čelnici 26-članog Saveza pozdravili su prijenos ovlasti u Iraku s koalicijskih snaga predvođenih Sjedinjenim Državama na lokalne vlasti, koji je obavljen u ponedjeljak, dva dana prije nego što je bilo planirano.
Složili su se pomoći iračkoj vladi u obuci njezinih snaga sigurnosti i ponudili suradnju cjelokupnoj regiji Bliskog istoka.
Dogovor je postignut unatoč kontinuiranim razmimoilazenjima oko uloge NATO-a. Francuski predsjednik Jacques Chirac ustrajava na tome da članice Saveza obuku Iračana provode pod vlastitim stjegovima, a ne stijegom NATO-a.
"Nema smisla stati ovdje i kazati 'Svi prethodni nesporazumi su nestali.' Nišu nestali", izjavio je britanski premijer Tony Blair.
Unatoč tomu, summit je otvorio put prvoj misiji NATO-a u Iraku.
Čelnici Saveza također su se složili osigurati dodatnih 3.500 vojnika za Međunarodne sigurnosne snage za potporu u Afganistanu, koje trenutačno broje 6.500 pripadnika.
Predsjednik Afganistana Hamid Karzai nazočio je posljednjem zasjedanju summita i pozvao NATO na hitno upućivanje dodatnih mirovnih snaga kako bi se unaprijedila sigurnost u njegovoj zemlji uoči predsjedničkih i lokalnih izbora zakazanih za rujan.
"Narodu Afganistana ta je sigurnost potrebna danas, ne sutra", istaknuo je Karzai.
Tijekom boravka u Istanbulu, američki predsjednik George W. Bush obratio se studentima Sveučilišta Galatasaray.
Dok je Bush odgovarao na kritike u svezi sa svojom politikom i pokušavao smiriti muslimanske nacije, u pozadini su se mogli vidjeti džamija Ortakoy i Bosporski most, koji povezuje Europu i Aziju.
"Neki ljudi u muslimanskoj kulturi identificiraju demokraciju s najgorim pojavama u zapadnoj pop kulturi i ne žele biti dio toga", kazao je američki predsjednik."Kada govorim o blagoslovima slobode, nepristojni video zapisi i grubi komercijalizam nisu ono što imam na umu.
Ne postoji ništa nekompatibilno između demokratskih vrijednosti i visokih standarda pristojnosti", naglasio je Bush.
Predsjednik Bush je također snažno podupro kandidaturu Turske za prijam u EU.
"Kao europska sila Turska pripada Uniji", kazao je Bush.
"Vaše članstvo također bi bilo od presudnog značaja za odnose između muslimanskog svijeta i Zapada, jer ste vi dio obaju svjetova".
Čelnici NATO-a tijekom summita također su postigli dogovor o prijenosu misije SFOR-a u Bosni i Hercegovini na snage EU do kraja godine.
Osim toga, tri zemlje koje se nadaju prijamu u Savez -- Albanija, Hrvatska i Makedonija -- pohvaljene su za napredak kojeg su nedavno postigle, ali im nije navjesteno kada bi mogle postati članice NATO-a.
Izaslanik UN-a izjavio kako nije preporučivo preuranjeno pokretanje novog procesa za Cipar
Sada nije trenutak za pokretanje nove runde razgovora o ponovnom ujedinjenju Cipra, izjavio je u srijedu visoki dužnosnik UN-a, ukazujući na nepovoljne uvjete za pregovore.
(The New York Times, i-Newswire - 23/06/05; Informativno središte UN-a, AP, The Scotsman, Ciparska tiskovna agencija - 22/06/05)
Podtajnik UN-a za politička pitanja Kieran Prendergast (lijevo) rukuje se s čelnikom ciparskih Turaka Mehmetom Ali Talatom tijekom posjeta podijeljenom otoku. [Getty Images]
Visoki dužnosnik UN-a kazao je u srijedu (22. lipanj) Vijeću sigurnosti kako, iako i ciparski Grci i ciparski Turci žele rješenje kojim će se okončati podjela Cipra, ne može preporučiti novu rundu razgovora.
"Preuranjeno pokretanje intenzivnog novog procesa ne bi bilo preporučivo", kazao je podtajnik UN-a za politička pitanja Kieran Prendergast informirajući Vijeće sigurnosti o svojem posjetu Cipru, Grčkoj i Turskoj ranije ovog mjeseca.
"Ništa pozitivno ne bi donijeli novi pokušaji koji bi se završili, kao što su se završila prethodna dva, velikim neuspjehom ili frustrirajućim zastojem".
Posljednji međunarodni napori za ujedinjenje Cipra propali su u travnju prošle godine, kada su ciparski Grci u velikom broju odbacili plan rješenja kojeg su predložili UN.
Iako je većina ciparskih Turaka poduprla predloženi sporazum, samo je međunarodno priznati dio mediteranskog otoka pod nadzorom ciparskih Grka na kraju ušao u EU 1. svibnja 2004. godine.
Prendergast je istaknuo kako je od tada došlo do pozitivnih trendova, uključujući "srdačne kontakte" koje su održavali političari ciparskih Grka i ciparskih Turaka u pokušaju unaprjeđenja uzajamnog razumijevanja.
"Postoje korisni kontakti i na drugim razinama, kako među stručnjacima u određenim područjima, tako i među običnim ljudima koji sada mogu prelaziti na drugu stranu", dodao je Prendergast.
S druge strane, kazao je, stječe se dojam kako postoji velika razlika u stajalištima dviju strana, a i uzajamno povjerenje je slabo.
Iako sve strane govore kako žele rješenje, nedostaju preduvjeti za postizanje dogovora, kazao je.
"Ljudi sa strane mogu pomoći, ali zainteresirane strane moraju prikupiti viziju, hrabrost i političku volju potrebnu za postizanje sporazuma, sa svim elementima koje podrazumijeva kompromis", kazao je Prendergast.
Čelnici moraju voditi, a ne samo pratiti svoje pristaše".
Predsjednik ciparskih Grka Tassos Papadopoulos smatra kako je planom kojeg je prošle godine finalizirao glavni tajnik UN-a Kofi Annan strani ciparskih Turaka i Turskoj dano "skoro sve što su htjeli, više nego im je bilo potrebno, i više nego je pravedno", kazao je Prendergast Vijeću.
Predsjednik ciparskih Turaka Mehmet Ali Talat u međuvremenu je izjavio kako će njegova strana biti "spremna razmotriti manje izmjene u parametrima plana, ali kako vjeruje da je vrlo važno imati jasan i konačan popis zahtjeva strane ciparskih Grka", ukazao je izaslanik UN-a.
Talat je također izrazio razočaranje što Vijeće sigurnosti nije reagiralo na Annanovo pozitivno izvješće od 28. svibnja prošle godine i ublažilo ograničenja koja su uvedena ciparskim Turcima.
Annan je ukazao kako se, imajući u vidu situaciju, kani kretati "vrlo oprezno" u potrazi za rješenjem.
Divovski rast na rumunjskom tržištu platnih kartica
Rumunjsko tržište kreditnih i debitnih kartica poraslo je u proteklih dvanaest mjeseci za skoro 25 posto, a još uvijek ima dosta prostora za daljnje širenje.
Razvan Amariei za Southeast European Times iz Bukurešta – 23/06/05
Diljem Rumunjske trenutačno je na raspolaganju oko 3.100 bankomata, u usporedbi s 2.165 koliko ih je bilo prije dvije godine. [Getty Images]
Prije deset godina, kada je jedna lokalna banka uvela prvu kreditnu karticu u Rumunjskoj, samo je jedna trgovina u središtu Bukurešta mogla prihvatiti elektronsko plaćanje.
Danas se u lisnicama Rumunja nalazi oko 6,2 milijuna kreditnih i debitnih kartica i ta se brojka povećava.
Prema statističkim podatcima Rumunjske narodne banke (BNR), u proteklih 12 mjeseci izdano je oko 1,2 milijuna novih kartica.
Sveukupna stopa rasta iznosila je oko 25 posto; u Bukureštu je bila još veća, dosegnuvši 40 posto.
Stručnjaci kažu kako bi, ukoliko se nastavi ovakav tempo, Rumunjska do konca godine mogla imati 7 milijuna valjanih kartica u optjecaju.
Vrijednost transakcija je također porasla: s 3,7 milijardi eura u 2003. godini, na 5,3 milijarde u 2004. godini.
Samo u prvom tromjesečju 2005. godine ukupno je iznosila 2,1 milijardu eura.
Banke očekuju da kreditne, prije nego debitne kartice, dožive najspektakularniji rast.
Danas one čine samo 5 posto ukupnog broja kartica u Rumunjskoj, ali bi se taj odnos mogao udvostručiti do prosinca, kažu dužnosnici banke.
Taj procvat imao je i svoje posljedice, uključujući ekspanziju mreža bankomata.
Trenutačno postoji oko 3.100 bankomata diljem Rumunjske, u usporedbi s 2.165 koliko ih je bilo prije dvije godine.
Poduzeća koja se bave maloprodajom i uslužnim djelatnostima bila su prisiljena ulagati u strojeve za elektronsko plaćanje (POS), i do jeseni 2004. godine u prometu je bilo više od 10.000 takvih strojeva.
Iako međunarodni divovi Visa i MasterCard dominiraju rumunjskim tržištem, i druge kompanije počinju izdavati svoje kartice.
Trgovinske transakcije preko interneta također su u porastu.
Pokrenuta prije više od godinu dana, kroz platformu 3D Secure već je prošlo 4 milijuna dolara u transakcijama, čime je Rumunjska postala pionir u jugoistočnoj Europi.
Iako su više od polovice činile vanjske transakcije privučene manjim dažbinama, postoji velika nada za budućnost.
Neki predviđaju rast oko 500 posto do konca godine za transakcije čije je originalno podrijetlo u Rumunjskoj.
Drugi vjeruju kako bi internet transakcije, koje trenutačno čine manje od 0,1 posto ukupnih elektronskih transakcija, mogle dostići 10 do 15 posto za tri godine.
Međutim, neki Rumunji i dalje su oprezni.
"Volim dobivati plaću na stari način, od blagajnika naše kompanije.
Jednostavno ne vjerujem strojevima", pojašnjava Dumitru Purcelea, 53-godišnji električar.
"Bolje se osjećam s gotovinom u džepu.
Ako odem u samoposlugu ili u restoran i moja kartica ne radi, kako bi to izgledalo", kaže Tina Manescu, 26-godišnja tajnica.
Takva mišljenja su potkrijepljena kaznenim djelima vezanim za platne kartice, uključujući postavljanje lažnog bankomata u jednom dijelu Bukurešta, koji je čitao informacije s kartica korisnika.
To je znak da su se rumunjske kriminalne skupine koje su praznile bankovne račune tisuća ljudi na Zapadu kloniranjem njihovih kartica sada okrenule vlastitoj zemlji.
Antički termalni grad u Turskoj bit će potopljen
Arheolozi, aktivisti za zaštitu životnog okoliša i međunarodne nevladine udruge udružuju snage kako bi pokušali pronaći način za spašavanje arheološke lokacije stare 1.800 godina, koja bi trebala biti potopljena u studenom ove godine vodom s nove brane.
Allan Cove za Southeast European Times – 23/06/05
Grad Allianoi star 1.800 godina bit će potopljen u studenom vodom s brane Yortanli. [Arhivska snimka]
Najstariji antički termalni grad na svijetu, Allianoi, bit će potopljen kada brana Yortanli započne s radom u studenom ove godine.
Grad, koji se nalazi u samom središtu planiranog akumulacijskog jezera, bit će prekriven s oko 17 metara vode.
Ako ne bude pronađeno drugo rješenje, Turska bi mogla izgubiti značajnu povijesnu lokaciju.
Da bi pomogli očuvanju grada starog 1.800 godina, aktivisti za zaštitu životnog okoliša i drugi volonteri utemeljili su skupinu Inicijativa Allianoi, uz slogan "Ne dozvolite potapanje Allianoia".
"Povijest duga 2.000 godina žrtvuje se za projekt koji će trajati 50 do 60 godina.
Ne kažemo kako branu ne treba izgraditi, ali projekt bi se trebao modificirati na način kojim će se spriječiti uništavanje Allianoia", kazao je glasnogovornik skupine Arif Ali Cangi.
Skupina je dobila potporu EU, koja je nedavno odlučila financijski pomoći napore u Allianoiu usmjerene na očuvanje grada, u okviru svojeg programa "Kultura 2000".
Paneuropski savez za naslijeđe -- neprofitna organizacija koja okuplja više od 200 nevladinih udruga -- priključila se Europskom vijeću i UNESCO-u i uputila pismo turskom ministru vanjskih poslova Abdullahu Gulu, tražeći pomoć u spašavanju Allianoia i njegovih rimskih kupatila.
Međutim, od kada je turska vlada izrazila svoju čvrstu nakanu otvoriti branu prema predviđenom planu, arheolozi su pokrenuli veliku inicijativu za spašavanje artefakata otkrivenih na toj lokaciji prije nego se ona potopi.
Od 1994. godine otkriveni su brojni dijelovi skulptura, komadi keramike, pronađeni metali i stakleni artefakti, koji datiraju iz rimskog pa sve do bizantskog razdoblja.
Državna agencija za vode (DSI) iznijela je plan za tu lokaciju, predlažući da se antički objekti uviju u glinu kako se ne bi oštetili pod vodom.
Arheolozi kažu kako bi se time samo nanijela dodatna šteta.
Drugi pristup koji se razmatra je premještanje objekata s termalnim izvorima na drugu lokaciju.
Mještani s tog područja, od kojih velik broj zarađuje za život od poljoprivrede, dvojako reagiraju na sve to.
Branom će se osigurati voda potrebna za navodnjavanje.
Međutim, potapanjem Allianoia također će se uništiti dio turskog kulturnog naslijeđa, kao i potencijal za privlačenje turista.
Allianoi je kroz povijest bio poznat kao "rodna zemlja boga zdravlja Asklepiona".
Utemeljen u helenskom razdoblju, grad je stekao ugled u 2. stoljeću pod vladavinom rimskog imperatora Hadrianusa.
Preko 15 stoljeća grad je uživao ugled iznimnog ljekovitog središta, s izvorskim vodama i ljekovitom prosječnom temperaturom od 45 do 55 stupnjeva Celzija.
U nedavnim iskapanjima otkriveni su dvoja ukrašena vrata, ulice s nevjerojatno čistim mramornim kamenom, trgovine, kuće s izvanredno zaštićenim mozaicima, veliki trgovi, javne fontane i insule -- mjesta za odmor nakon kupanja.
Posljednja otkrića bila su među najbolje zaštićenim ikada pronađenim na nekoj arheološkoj lokaciji, zato što su bila prekrivena nanesenom zemljom.
Neprestano kršenje ljudskih prava u Makedoniji
Iako su policijska premlaćivanja u opadanju u Makedoniji, daljnje smanjenje kršenja ljudskih prava zahtijeva združene napore.
Dmitar Bocevski za Southeast European Times iz Skopja -- 14/08/08
"Odgovarajući pravni okvir od ključne je važnosti, ali do stvarnog napretka doći će samo onda kada se počnemo pridržavati zakona i kada se promijene ponašanje i običaji ljudi", rekao je Erwan Fouere, predstavnik EU-a u Makedoniji. [Arhivski snimak]
Nevladina udruga izvijestila je da se, u prvoj polovici 2008. godine, većina pritužbi zbog kršenja ljudskih prava u Makedoniji odnosila na brutalna premlaćivanja od strane gradskih intervencijskih postrojbi -- makedonskih Alfi i posebne postrojbe za brzo djelovanje Ministarstva unutarnjih poslova.
Velik broj slučajeva kršenja ljudskih prava od strane policije ne biva neprijavljen.
Razlozi za to su različiti, te odražavaju povjerenje javnosti u policijski i pravosudni sektor.
Najobeshrabrujući je mali broj slučajeva koji uopće dođu do suda te još niži broj presuda u koristi tužitelja.
Mnoge žrtve ne žele podnijeti tužbu iz osobnog ili obiteljskog straha ili zbog prijetnji nasiljem.
Notorna neučinkovitost pravosuđa i masivna birokracija također obeshrabruju pojedince u traženju pravde.
Međutim, Savez za poštena suđenja, Centar za građansku inicijativu, Centar za demokratski razvoj i izbore te Forum za prava romskih žena – Arka, u suradnji s UN-ovim Odborom protiv mučenja, neke su od nevladinih udruga koje provode projekt potpore ljudskim pravima.
Od 2004, oni pružaju besplatnu pravnu pomoć žrtvama.
Nevladine udruge pomažu žrtvama pri podnošenju pritužbi Odjelu unutarnje kontrole Ministarstva unutarnjih poslova, sastancima s javnim ombudsmanom, podnošenju tužbi, predočenju nužne medicinske dokumentacije na sudu i drugim aktivnostima.
"U 2006. godini zaprimljene su 62 pritužbe zbog tjelesnih ozljeda koje je nanijela policija, uz pritužbe za nepristojno i neprofesionalno ponašanje.
U 2007, prijavljen je 51 slučaj policijskog zlostavljanja, dok je u prvoj polovici ove godine prijavljeno 27 novih slučajeva.
Iako je taj trend u opadanju, još je dug put do njegova potpunog nestanka", rekla je Anica Tomić Stojkovska iz koalicije Svi za poštena suđenja.
Sastanak makedonskog i francuskog ombudsmana Idjeta Memetija i Jean-Paula Delevoyea, i europskog predstavnika u Makedoniji Erwana Fouerea, iznjedrio je neke zaključke koji bi mogli poslužiti kao buduće smjernice za zaštitu ljudskih prava.
"Transparentnost je najučinkovitiji način borbe protiv torture.
Uhićenje neke osobe ne bi trebalo značiti gubitak ljudskih prava.
Primjerice, u Francuskoj, ombudsman imenuje građane koji svakog tjedna vrše nadzor zatvora i kaznenih ustanova", rekao je Delevoye.
"U ovoj su zemlji u tijeku mnoge reforme u području pravosuđa, sloboda i zaštite, ali kako bi došlo do stvarnih promjena, mora se promijeniti svijest u glavama policajaca, administrativnog i zatvorskog osoblja.
Odgovarajući pravni okvir od ključne je važnosti, ali do stvarnog napretka doći će samo onda kada se počnemo pridržavati zakona i kada se promijene ponašanje i običaji ljudi", rekao je Fouere.
Odjel interne kontrole Ministarstva unutarnjih poslova odbio je nekoliko prilika da predoči svoje stajalište o situaciji ljudskih prava.
Srbija u diplomatskim neprilikama zbog usporedbe Kosova i Južne Osetije
Dok čelnici u Prištini i Tirani odbijaju bilo kakvu povezanost sukoba na Kosovu s borbama u Abhaziji i Južnoj Osetiji, Srbija se zatekla u diplomatskim neprilikama.
Linda Karadaku za Southeast European Times iz Prištine -- 14/08/08
"Međunarodni sukobi ne mogu se riješiti silom, nasiljem i kršenjem međunarodnih prava", rekao je srbijanski ministar za Kosovo Oliver Ivanović. [B92]
Predsjednik Kosova Fatmir Sejdiu izjavio je u utorak (12. kolovoza) kako se situacija njegove zemlje ne može usporediti s bilo kojim drugim područjem u svijetu, uključujući Abhaziju i Južnu Osetiju.
Sejdiu je rekao da je Kosovo jedinstven slučaj, s drukčijim povijesnim, pravnim, političkim i ustavnim okvirima.
"Oni koji se protive neovisnosti Kosova žele vidjeti Kosovo kao prethodnika drugih rješenja, ali smatram kako argumenti dokazuju nešto sasvim suprotno", rekao je Sejdiu.
Zamjenik premijera Hajredin Kuqi ponovio je to stajalište, insistirajući da je Kosovo "specifičan slučaj".
Srbija se, istodobno, našla u diplomatskim neprilikama.
Dok Gruzija brani svoj "teritorijalni integritet", a Rusija upućuje snage koje trebaju štititi stanovništvo od navodnih zločina, Beograd riskira udaljavanje od ključnog saveznika ili narušavanje svog položaja na Kosovu.
"Bilo bi logično za Srbiju da situaciju u Gruziji iskoristi u svojoj diplomatskoj borbi protiv neovisnosti Kosova", objavljeno je na beogradskom web-mjestu B92 u srijedu.
"Međutim, Beograd bi se mogao naći u bezizlaznoj situaciji:
Trebao bi poduprijeti načeo teritorijalnog integriteta, što bi dovelo do sukoba s moskovskim dužnosnicima, na čiju potporu Beograd računa u UN-ovom Vijeću sigurnosti." Pružanje potpore Južnoj Osetiji i Rusiji bi, međutim "potkopalo argumente Beograda protiv neovisnosti Kosova", piše B92.
Srbijanski ministar za Kosovo Oliver Ivanović rekao je kako je svijet dobio "lekciju" iz oba sukoba.
"Međunarodni sukobi ne mogu se riješiti silom, nasiljem i kršenjem međunarodnih prava", rekao je.
Prema kosovskom analitičaru Iliru Dugolliju, slučajevi Gruzije i Kosova su potpuno različiti.
"Povlačiti paralele među njima je pogrešno", rekao je.
"Kosovo je bilo u istoj situaciji unutar jugoslavenske federacije; bilo je međunarodni protektorat čekajući na rješavanje konačnog statusa.
Želja kosovskog naroda za neovisnošću je neupitna, čak i za one kojima se to ne sviđa ili to ne podržavaju", rekao je Dugolli, član Kosovskog instituta za politička istraživanja i razvoj.
U međuvremenu, Kosovu susjedna Albanija podupire stajalište Gruzije glede teritorijalnog integriteta, ali i insistira da je Kosovo specifičan slučaj.
Tirana potpuno podupire integritet i suverenitet Gruzije i odbija povlačenje bilo kakvih paralela s Kosovom, rekao je albanski premijer Sali Berisha.
Manjine ne mogu biti korištene za opravdanje vojne intervencije, dodao je.
"Svugdje postoje manjine, ali ako se manjine iskorištavaju, ako se koristi vojna sila, onda je međunarodni poredak ozbiljno ugrožen."
Ministarstvo vanjskih poslova pozvalo je sve strane na izbjegavanje dodatnih tenzija.
Ministri EU-a poduprli plan nadzora prekida vatre u Gruziji
Ministri vanjskih poslova EU-a suglasili su se u srijedu kako će razmotriti upućivanje promatrača u Gruziju, koji će nadzirati prekid vatre u toj zemlji, međutim stajališta oko budućeg odnosa bloka 27 zemalja i Rusije bila su podijeljena.
(AFP - 14/08/08; AP, Reuters, AFP, DPA, BBC, VOA, FT - 13/08/08)
Traktor s izbjeglicama prolazi ispred položaja Gruzijske vojske, 45 km od Tbilisija, u srijedu (13. kolovoza). [Getty Images]
EU je u srijedu (13. kolovoza) priopćila kako je spremna uputiti promatrače u pobunjenu gruzijsku regiju Južnu Osetiju, u cilju nadzora provedbe sporazuma o prekidu vatre koji su Moskva i Tbilisi potpisali ni 24 sata ranije.
"EU mora biti spremna ... poduprijeti sve napore, uključujući napore Ujedinjenih Naroda i OESS-a, usmjerene ka trajnom i mirom rješavanju sukoba u Gruziji", izjavili su ministri vanjskih poslova EU-a nakon hitnog sastanka u Brusselsu.
Sporazumom od šest točaka, kojem je posredovao francuski predsjednik Nicolas Sarkozy, čija je zemlja sadašnji predsjedatelj šestomjesečnog rotirajućeg predsjedništva EU, utvrđuje se da Rusija i Gruzija moraju prestati s neprijateljstvima i osigurati slobodan pristup humanitarnoj pomoći.
Uz to, gruzijske snage moraju se povući u svoje uobičajene baze, a ruske snage na položaje prije sukoba.
Sporazumom su predviđeni međunarodni razgovori o stabilnosti i sigurnosti u Južnoj Osetiji i Abhaziji, drugoj pobunjenoj gruzijskoj regiji.
Zamrznuti sukob rasplamsao se prošlog tjedna nakon što je Rusija premjestila borbene snage u Južnu Osetiju, koja se odcijepila od Tbilisija 1992. i imala potporu Moskve.
Rusija je snažno odgovorila, bombardirajući Gruziju i izvan granica Južne Osetije.
Optužujući Rusiju, britanski ministar vanjskih poslova David Miliband izjavio je kako je slika ruskih tenkova na gruzijskom teritoriju Gruzije i ruskih blokada u crnomorskoj gruzijskoj luci Poti "zastrašujući podsjetnik na vremena ... za koja smo se nadali da su nestala".
Promatrači koje EU namjerava uputiti u Južnu Osetiju pridružili bi se 200 promatrača OESS-a koji se već nalaze u tom području.
Finski ministar vanjskih poslova Alexander Stubb, ovogodišnji predsjedatelj OESS-a, izjavio je kako je predložio upućivanje još 100 promatrača.
Francuski ministar vanjskih poslova Bernard Kouchner, koji je u srijedu predsjedavao sastankom, izjavio je kako se nada da se Rusija neće protiviti promatračkoj misiji EU-a.
Dodao je, međutim, kako svaka mirovna misija EU-a treba dobiti odobrenje UN-ovog Vijeća sigurnosti, u kojem Rusija ima moć veta.
Šef vanjskih poslova EU-a Javier Solana izjavio je kako će razmotriti mogućnost upućivanja mirovne misije na sljedećem sastanku ministara vanjskih poslova zemalja članica EU-a, koji će se 5. i 6. rujna održati u Avignonu, u Francuskoj.
Nekoliko istočnoeuropskih zemalja članica pozvalo je na zamrzavanje odnosa s Moskvom zbog njezinih postupaka u Gruziji.
"Naravno, ovakva agresija mora imati nekakve posljedice", rekao je litavski ministar vanjskih poslova Petras Vaitiekunas.
Njemačka je, međutim, upozorila protiv izolacije Rusije i povratka u prošlost.
Kriza će biti tema hitnog sastanka ministara vanjskih poslova zemalja članica NATO-a sljedećeg utorka.
Američka državna tajnica Condoleezza Rice zatražila je sastanak "u cilju savjetovanja ... o implikacijama ruskih vojnih operacija u Gruziji", priopćila je misija SAD-a pri NATO-u u srijedu.
U međuvremenu, čelnici članica NATO-a, Estonije, Latvije, Litve i Poljske, te Ukrajine, koja nije članica NATO-a, pozvali su Savez 26 zemalja da Gruziju uključi u Akcijski plan za članstvo u NATO-u kako bi se spriječili budući napadi Rusije na tu zemlju.
Poslovanje: Istraživanje pokazuje kako raste broj Europljana suočenih sa siromaštvom
Više od dvije trećine Grka kaže kako su postali siromašniji, a slični se rezultati bilježe i u susjednim zemljama.
Od ostalih vijesti iz poslovanja: zajednička hrvatsko-mađarska tvrtka otkrila prirodni plin na polju Zalata-Dravica.
Žena prosi novac u Ateni.
U Grčkoj raste razina siromaštva kao posljedica globalne financijske krize i sloma državnog proračuna. [Getty Images]
60% Europljana smatra kako je siromaštvo na kontinentu povećano, navodi se u istraživanju Eurobarometra o socijalnom učinku globalne financijske krize, objavljenom u utorak, 22. lipnja.
U Grčkoj 85% ljudi smatra kako su siromašniji u odnosu na prošlu godinu.
Bugarska je sljedeća s 82%, dok 77% ljudi u Rumunjskoj smatra kako im se situacija pogoršava.
Na Cipru je 66% ispitanika iskusilo pogoršanje svoje financijske situacije tijekom proteklih 12 mjeseci.
Niskobudžetni avioprijevoznik Easy Jet pokrenuo je 19. lipnja poslovanje na Kosovu.
Prvi je povratni let bio na relaciji od Basela u Švicarskoj do Prištine.
Linija će prometovati četiri puta tjedno, a očekuje se kako će do kraja listopada prevesti do 20.000 putnika.
Srpski premijer Mirko Cvetković otvorio je novu farmaceutsku tvornicu u pogonu Galenike u Zemunu u ponedjeljak, 21. lipnja.
Vrijednost ulaganja veća je od 50 milijuna eura, a bit će otvoreno 150 novih radnih mjesta.
Godišnji kapacitet nove tvornice je oko 2 milijarde tableta i 100 milijuna kapsula, čime bi trebao biti udvostručen ukupni proizvodni kapacitet ovog proizvođača lijekova.
Hrvatska premijerka Jadranka Kosor i njen ruski kolega Vladimir Putin potvrdili su bilateralnu gospodarsku suradnju na sastanku održanom 19. lipnja u Moskvi.
Kosor je rekla kako očekuje da će parlament uskoro ratificirati zakon o sudjelovanju Hrvatske u projektu Južnog toka.
Plinovod će transportirati ruski plin preko Crnog mora do središnje Europe.
Kosor je tijekom boravka u Moskvi otvorila ured Hrvatske gospodarske komore.
Makedonski predsjednik Đorđe Ivanov i njegov kolega Vaclav Klaus nazočili su u utorak, 22. lipnja, u Skopju makedonsko-češkom poslovnom forumu.
Složili su se oko daljnjeg jačanja bilateralnih gospodarskih veza.
Usporedo s forumom provedeno je i potpisivanje sporazuma o uspostavi makedonsko-češkog poslovnog vijeća.
Hrvatska naftna tvrtka INA i mađarski MOL otkrili su znatne zalihe prirodnog plina na polju Zalata-Dravica na hrvatskoj strani ugovornog područja Podravska Slatina-Zalata, objavila je INA u srijedu, 23. lipnja.
Zajednički projekt eksploatacije dravskog bazena pokrenut je 2006.
Dvije tvrtke imaju jednake udjele od 50%, te dijele troškove i proizvodnju.
Turski ministar rada i socijalne sigurnosti Omer Dincer otkrio je u srijedu, 23. lipnja, pojedinosti o novom programu obuke.
Projekt će se provoditi u 111 centara u 81 pokrajini Turske, a usmjeren je na povećanje učinkovitosti usmjerenog obrazovanja za zaposlenike u industriji, čime se jača tržište rada.
Rumunjska vlada je u srijedu, 23. lipnja, odobrila hitnu odredbu kojom se povećava udio profita koji državne tvrtke moraju pridonositi u državni proračun te se uvode novi porezi za fizičke osobe.
Prema novim propisima, državne tvrtke moraju uplaćivati do 90% svojeg profita u proračun, za razliku od dosadašnjih 50%.
Bonovi za hranu i dječju skrb te novac za godišnje odmore oporezivat će se po stopi od 16%.
Odbitci po prihodima od intelektualnog vlasništva bit će smanjeni s 40% na 20% kako bi se umanjilo izbjegavanje plaćanja poreza.
Mjere su dio vladinih nastojanja na suzbijanju krize.
(Razni izvori - 18/06/10-25/06/10)
Olimpijske igre: "Crvene ajkule" pobijedile Grčku
Crnogorski vaterpolski tim neporažen je na svom putu ka zlatu, a u istom su sportu pobjedu zabilježile Hrvatska i Srbija.
Mlađan Janović iz Crne Gore puca na gol Emmanouila Mylonakisa iz Grčke tijekom preliminarnog vaterpolskog susreta u Olimpijskom sportskom centru u Pekingu, u četvrtak (14. kolovoza). [Getty Images]
Crnogorski vaterpolski tim pobijedio je grčku s rezultatom 10-6.
Mlađan Janović, Vladimir Jojković, Predrag Jokić i Boris Zloković postigli su dva zgoditka, dok su Nikola Vukčević i Milan Tičić postigli jedan.
Georgias Ntoskas bio je najbolju grčki strijelac s dva zgoditka.
Bugarski hrvač grčko-rimskim stilom Nikolay Gergov pobijedio je u kategoriji do 66 kg svog suparnika iz Turske Serefa Eroglua s rezultatom 3-1.
U kategoriji do 96 kg, Kaloyan Dinchev izgubio je od Mareka Sveca iz Češke Republike, 3-1.
Hrvatski vaterpolisti pobijedili su u susretu s Njemačkom s rezultatom 13-5.
Damir Burić postigao je tri zgoditka, dok su po dva postigli Maro Joković, Mile Slodlaka, Pavo Marković i Miho Bošković.
Po jedan zgoditak postigli su Zdeslav Vrdoljak i Samir Varac.
Najbolji njemački strijelac Marc Politze šest je puta pucao na gol, ali samo su dva prošla pored vratara.
U odbojci na pijesku za žene, Grkinje Vasiliki Karantasiou i Vasiliki Arvaniti bile su lošije od Brazilki Renate Ribeiro i Talite Rocha, s rezultatom 39-43.
Drugi duo, Efthalia Koutroumanidou i Maria Tsiartsiani, izgubile su u istom događanju.
U streličarstvu, Elpida Romantzi izgubila je od Koreanke Park Sung-Hyun u pojedinačnoj konkurenciji za žene u osmini finala eliminacija.
U hrvanju grčko-rimskim stilom, Theodoros Tounousides izgubio je od Gruzijca Ramaza Nozadzea u kategoriji do 96 kg.
Rumunjski plivač Razvan Ionut Florea bio je drugi u polufinalu utrke na 200 m leđno, s vremenom od 1:565.45.
U gimnastici, Flavius Koczi bio je jedini balkanski predstavnik u muškim natjecanjima.
Završio je na 18. mjestu, dok je pobjednik bio Kinez Yang Wei.
U susretu stolnotenisačica, Rumunjska je izgubila od Hong Konga 0-3.
Srpski vaterpolisti pobijedili su u četvrtak Sjedinjene Američke Države s rezultatom 4-2, u susretu s malo zgoditaka kojim je dominirala obrana.
Duško Pijetlović, Aleksandar Sapić, Vanja Udovičić i Vladimir Vujasinović postigli su po jedan zgoditak; Peter Varellas postigao je oba zgoditka za SAD.
Srpski odbojkaši izgubili su od Poljske 1-3.
Turska je doživjela novo razočaranje nakon što je dizač utega Tanir Sagir u srijedu ispao iz natjecanja u kategoriji do 77 kg, ne uspjevši iz tri pokušaja trzaja podići 165 kg.
Sagir je branio naslov olimpijskog pobjednika.
U jedrenju, Ali Kemal završio je tek na 18. mjestu, dok je plivač Serkan Atasay eliminiran u kvalifikacijama pojedinačnog natjecanja na 200 m mješovito, završivši tek na 42. mjestu među 46 natjecatelja s vremenom 2:05:25.
Njegova timska kolegica Buse Dilara Gunaydin nije se uspjela kvalificirati u utrci 200 m prsno -- završivši na 32. mjestu s vremenom 2:31.86.
Zaokružujući niz gubitaka, hrvači grčko-rimskim stilom Seref Erogul i Seref Tutenk izgubili su u kategorijama do 66 kg i 74 kg, dok je boksač Bahram Muzaffer izgubio u kategoriji do 81 kg.
Različiti izvori – 14/08/08
Kultura i sport: Božić u Ateni
Vrtuljci, selo slastica i radionica Djeda Božićnjaka, bile su neke od blagdanskih aktivnosti u Ateni ove praznične sezone.
Također u pregledu vijesti iz kulture i sporta: Fuad Muzurović po drugi put izbornik nogometne reprezentacije Bosne i Hercegovine, Emir Kusturica najavljuje premijeru opere temeljene na njegovu filmu "Dom za vješanje".
Dijete razgovara s Djedom Božićnjakom i vilenjakom u radionici Djeda Božićnjaka postavljenoj za djecu u središtu Atene u četvrtak (21. prosinac). [Getty Images]
Atena je tri glavna trga pretvorila u blagdanske lokacije za Božić, postavivši dva vrtuljka i selo slastica.
Gradonačelnik Atene Theodoros Behrakis svečano je otvorio blagdanske radosti, paleći svjećice na velikom božićnom drvcu na trgu Syntagma 21. prosinca.
Djed Božićnjak pozvao je djecu u svoju radionicu, gdje su djeca mogla gledati vilenjake kako prave igračke.
Umjetnik Pashk Pervathi, trener nogometnog kluba Tirana Shyqyri Rreli i novinar Filip Cakuli bili su među osam albanskih ličnosti koje je predsjednik Alfred Moisiu odlikovao za njihova ostvarenja na području umjetnosti, sporta, kulture, medicine, pravosuđa i diplomacije u 2006. godini.
Pervathi je primio Zlatno odličje Naim Frasheri, dok su ostala trojica odlikovana odličjem Velikog majstora.
Nogometni savez Bosne i Hercegovine (BiH) objavio je imenovanje Fuada Muzurovića za izbornika nogometne reprezentacije.
Muzurović je ranije bio izbornik reprezentacije od 1995. do 1997. godine.
Zamjenjuje Blaža Sliškovića, koje je ranije ove godine smijenjen zbog slabog učinka reprezentacije u kvalifikacijama za Euro 2008.
Izložba radova makedonskog slikara Novice Trajkovskog otvorena je u Muzeju suvremene umjetnosti u Skoplju.
Izložba uključuje 32 ulja na platnu postavljena u pet tematskih ciklusa.
Izložba će trajati do 26. siječnja.
Redatelj Emir Kusturica najavio je kako će premijera opere temeljene na njegovu filmu iz 1989. godine "Dom za vešanje" biti održana u operi Bastille u Parizu 22. lipnja 2007. godine.
Operu će izvesti rock sastav No Smoking Orchestra -- u kojem Kusturica svira bas gitaru.
(Različiti izvori – 20/12/06-27/12/06)
Kosovski Srbi napali međunarodne snage
Nekoliko policajaca UN-a i pripadnika KFOR-a ozlijeđeno je u ponedjeljak u sukobima sa srpskim prosvjednicima u etnički podijeljenom gradu Mitrovici na Kosovu, u najgorem nasilju od kada je Kosovo proglasilo neovisnost od Srbije prije četiri tjedna.
(CNN, Reuters, AP, AFP, DPA, BBC, B92 - 17/03/08 Informativno središte UN - 16/03/08; AFP - 15/03/08; Reuters, Balkan Insight - 14/03/08)
Kosovski Srbi bacaju kamenje na vojnike KFOR-a u ponedjeljak (17. ožujak) u Mitrovici. [Getty Images]
Administracija UN na Kosovu povukla je u ponedjeljak (17. ožujak) svoje policijske snage iz dijelova etnički podijeljenog grada Mitrovice naseljenih Srbima nakon što su izbili sukobi sa srpskim prosvjednicima.
Ozlijeđen je određen broj međunarodnih vojnika koju služe u sastavu KFOR-a.
"Postoje izvješća o mogućoj uporabi vatrenog oružja i nekim bombama koje su korištene protiv policije UN i KFOR-a", izjavio je za CNN-u iz Prištine glasnogovornik UNMIK-a Alexander Ivanko.
Ivanko je također pojasnio kako je "vrlo ozbiljna sigurnosna situacija" u gradu na sjeveru Kosova razlog za odluku UNMIK-a o povlačenju svoje policije iz te regije.
"Imamo znatan broj policajaca tamo, ali oni su konstantno izloženi napadima i zato je povjerenik policije, u trenutku dok mi razgovaramo, odlučio prepustiti KFOR-u sučeljavanju s ovom situacijom, dodao je Ivanko.
To je priopćeno nakon što su se stotine Srba sukobile s međunarodnim snagama, koje su provodile operaciju ponovnog preuzimanja suda u Mitrovici pod nadzorom UNMIK-a.
Tri dana ranije oko 300 lokalnih srpskih prosvjednika silom je zauzelo zgradu.
Brojni prosvjednici bivši su, kako se navodi, službenici suda koji su izgubili radna mjesta nakon što je Kosovo došlo pod upravu UN-a poslije okončanja sukoba 1998-1999.
Dok su zauzimali zgradu, strgali su ploču UNMIK-a s fasade i uklonili zastavu UN, zamijenivši je zastavom Srbije.
Dužnosnici UNMIK-a održali su tijekom vikenda razgovore s prosvjednicima u pokušaju uvjeriti ih da napuste zgradu, ali su prosvjednici to odbili.
Više stotina policajaca UN i pripadnika KFOR-a sudjelovalo je, kako se izvješćuje, u operaciji u ponedjeljak izvedenoj u zoru, koja je pokrenuta nakon što su francuski mirovni vojnici blokirali ceste ka sudskom kompleksu na sjeveru Mitrovice u kojem većinom žive Srbi.
Kako se izvješćuje 53 Srba uhićeno je u zgradi suda, ali, kako se dodaje, oko 20 njih pobjeglo je nakon što je nasilna masa napala konvoj UN-a.
Kosovo je proglasilo neovisnost 17. veljače.
Srpska zajednica od tada odbija priznati tu odluku, stavljajući pred nekoliko izazova UN i kosovske vlasti – uključujući, početkom ožujka, preuzimanje željezničke linije od strane Srbijanskih željeznica.
"Stanje je vrlo napeto, ali policija i snage NATO-a nazočni su u punoj snazi", izjavio je AP glasnogovornik snaga Kosovske policijske službe (KPS) na sjeveru, Besim Hoti.
KPS su lokalne policijske snage uspostavljene 1999. godine.
U ponedjeljak, stotine srpskih prosvjednika okupilo se ispred zgrade suda bacajući kamenje i petarde na pripadnike međunarodnih snaga koji su sudjelovali u prepadu na zgradu.
Oni su koristili suzavac i šok bombe kako bi rastjerali okupljene.
Tri policajca UN-a i dva vojnika KFOR-a ozlijeđeni su u eksploziji i evakuirani, navodi se u priopćenju lokalnih kosovskih policijskih snaga.
Hoti vjeruje kako je eksplozija, koja se dogodila nakon ulaska policije UN u prostorije suda, "bila od ručne granate" aktivirane u dvorištu kompleksa.
U izvješću koje je kasnije objavio Reuters citiran je dužnosnik policije koji je kazao kako je tijekom nereda u Mitrovici 13 poljskih policajaca pretrpjelo ozlijede koje nisu opasne po život.
Srpski izvori kažu kako je ozlijeđeno deset prosvjednika.
Najmanje jedno vozilo UN i kamion KFOR-a oštećeni su, kako se navodi, nakon što su tijekom sukoba bili zapaljeni.
Tijekom vikenda zamjenik šefa UNMIK-a Larry Rossin zahtijevao je okončanje pokušaja podrivanja nadležnosti UNMIK-a.
Na sastanku sa srbijanskim ministrom za Kosovo Slobodanom Samardžićem u nedjelju (16. ožujak), Rossin je podsjetio na nedavni govor srbijanskog ministra vanjskih poslova Vuka Jeremića pred Vijećem sigurnosti UN koji je kazao kako UNMIK ima isključivu administrativnu nadležnost na Kosovu te je Rezolucija 1244 UN jedini pravni okvir koji bi se trebao primjenjivati.
Srbija treba odmah poduzeti korake na okončanju napada protiv UNMIK-a kojima se "krše obećanja Srbije dana Vijeću sigurnosti UN", kazao je Rossin.
Makedonija s manjinskom vladom do summita NATO-a
Manje od mjesec dana prije nego će se čelnici NATO-a sastati u Bukureštu, parlamentarne stranke složile su se poduprijeti premijera Nikolu Gruevskog.
Međutim, nova kriza izbila je u ponedjeljak kada su članovi Demokratske stranke Albanaca zaprijetili bojkotom.
Zoran Nikolovski za Southeast European Times iz Skoplja – 17/03/08
Premijer Nikola Gruevski stiže na hitan sastanak s čelnicima najvećih političkih stranaka u Skoplju. [Getty Images]
Vodeće makedonske političke stranke složile su se u subotu (15. ožujak) kako bi premijer Nikola Gruevski trebao voditi manjinsku vladu do summita NATO-a u Bukurešti koji započinje 2. travnja.
Međutim u ponedjeljak je izbila nova svađa kada su članovi Demokratske stranke Albanaca (DPA) zaprijetili bojktom vladinih institucija. .
DPA napustila je vladajuću koaliciju prošlog tjedna, ističući kako je Gruevski odbio zahtjeve stranke.
Međutim, sve makedonske parlamentarne stranke -- uključujući DPA -- složile su se u subotu kako bi sadašnja vlada trebala nastaviti s radom, ako se ima u vidu osjetljiva situacija s kojom se Makedonija sučeljava u svezi sa svojim naporima za članstvo u NATO-u.
Takve težnje u opasnosti su zbog tekućeg spora glede imena s Grčkom, koja je članica Saveza.
Atena je kazala kako će iskoristiti svoje pravo veta da bi spriječila uručivanje poziva Makedoniji za članstvo osim ako se do summita ne pronađe prihvatljiva formula.
Vlada Gruevskog sučeljava se s još jednim krugom pregovora ovog tjedna u Beču, gdje se posebni izaslanik UN-a Matthew Nimetz sastaje s progovaračima obiju strana.
"U iduća dva ili tri tjedna djelovat ćemo kao manjinska vlada, sa širokom političkom potporom, i nadamo se kako će takvi odnosi biti iskazani u paralmentu", izjavio je u subotu ministar vanjskih poslova Antonio Milososki.
Jani Makraduli, potpredsjednik najveće oporbene stranke -- Socijaldemokratskog saveza Makedonije (SDSM) -- izjavio je da će kao odgovorna stranka, SDSM podupirati vladu do travnja.
DPA je prošlog tjedna raskinula s vladajućom koalicijom jer nije dobila potporu za neke od svojih prijedloga, uključujući širu uporabu albanskog jezika i zastave, i veće povlastice za etničke Albance, veterane sukoba iz 2001. godine.
DPA također želi da Makedonja prizna novu neovisnu državu Kosovo.
Unatoč povlačenju, stranka se početno složila poduprijeti manjinsku vladu.
Međutim u ponedjeljak, njezin ključan član, potpredsjednik vlade Imer Aliu, izjavio je kako DPA ne može dalje raditi s Gruevskim.
Kazao je kako će tražiti od čelništva stranke da objavi priopćenje, pozivajući etničke Albance na povlačenje iz vladinih institucija.
Izjava Aliua po svemu sudeći je bila isprovocirana intervjuom kojeg je Gruevski dao tijekom vikenda, a u kojem je sugerirao kako DPA radi u ime stranih interesa.
Čak i s bojktom DPA, vlada Gruevskog još uvijek će biti u mogućnosti djelovati, budući da ima dovoljnu parlamentarnu potporu.
Predsjednik Branko Crvenkovski, član SDSM-a, izjavio je kako su, samo 20 dana do travanjskog sumita, razgovori s Grčkom u "najosjetljivijoj fazi".
Također je signalizirao kako postoji mogućnost potencijalnog kompromisa.
"Ukoliko se pronađe formulacija s dodatnim imenom ili pridjevom -- koji neće značiti uništavanje nacionalnog identiteta već dodatan opis našeg državnog uređenja -- mislim kako možemo ostvariti ciljeve obiju zemalja", kazao je predsjednik.
Njegova izjava očito odstupa od ranijeg stajališta Makedonije, prema kojemu je svaka korekcija imena zemlje bila isključena.
Tužitelj traži ukidanje vladajuće turske stranke
Borba turskih sekularista i vlade premijera Recepa Tayyipa Erdogana ponovno se rasplamsala, nakon zahtjeva glavnog tužitelja Abdurrahman Yalcinkaya da se premijeru i još 70-ci drugih dužnosnika zabrani bavljenje politikom.
Ayhan Simsek za Southeast European Times-- 17/03/08
Turski premijer Recep Tayyip Erdogan. [Getty Images]
Turski glavni tužitelj Abdurrahman Yalcinkaya podnio je tužbu Ustavnom sudu zemlje tražeći zabranu vladajuće stranke.
Tužitelj tvrdi kako je Stranka pravde i razvitka (AKP) postala "središte " djelovanja kojima se podriva sekularizam, te kako stranka ima "skrivenu nakanu" usmjerenu na pretvaranje Turske u islamsku državu.
Tužitelj je tražio da se 71 članu stranke, uključujući premijera Recep Tayyip Erdogana, zabrani bavljenje politikom na pet godina.
Odluka Yalcinkaye novi je krug oštre borbe između vlade na čelu sa AKP i sekularnih snaga u zemlji, koje uključuju vojsku, pravosuđe i akademsku zajednicu.
Ukoliko se postupak nastavi, glasovi sedam sudaca bit će dovoljni za zabranu stranke.
Osam od 11 sudaca postavio je bivši predsjednik Ahmet Necdet Sezer, nepokolebljivi sekularist.
AKP opisuje sebe kao konzervativnu demokratsku stranku.
Ostvarila je uvjerljivu pobjedu na prošlogodišnjim izborima osvojivši 47 posto glasova.
Prošlog mjeseca, na užas sekularista, uspjela je ukinuti zabranu nošenja islamskih marama na sveučilištima.
U tužbi na 162 stranice Yalcinkaya je kazao kako je ukidanje zabrane ključan korak kojem teže politički islamisti.Također je naveo različite Erdoganove izjave u kojima se spominju islam i islamski zakon.
Takve izjave, kazao je tužitelj, razotkrivaju planiranu strategiju AKP-a o pretvaranju Turske u teokratsku državu.
Yalcinkaya je također ukazao na napore vlade da zabrani prodaju alkohola u restoranima i barovima u vlasništvu sportskih klubova.
Međutim, ubrzo nakon podizanja tužbe, ministar iz Erdoganove vlade izjavio je kako će zabrana biti odgođena na godinu dana.
U obraćanju u nedjelju Erdogan je iznio svoju predanost sekularizmu.
Također je osporio potez tužitelja, ukazujući kako su napori da se iskoristi pravosuđe za zabranu stranke nedemokratski.
Mišljenja u turskim medijima su dvojaka.
Pišući u Hurriyetu, vodećem dnevniku zemlje, kolumnist Enis Berberoglu kazao je kako se politika vlade AKP od kada je reizabrana puno razlikuje od one u prvom mandatu.
Kada su birači poduprli Erdogana na izborima, piše Berberoglu, to su učinili jer su očekivali da će nastaviti čvrstu gospodarsku politiku i nastaviti političke reforme inspirirane priključenjem EU.
"Da je Tayyip Erdogan nastavio putem na kojeg su usmjeravali takvi glasovi, ubrzao bi svoje korake na putu ka Europi i globalnom gospodarstvu, i ne bi se sučelio s takvim postupkom", napisao je kolumnist tvrdeći kako je AKP sada zainteresiranija raspravljati treba li za mladež biti obvezatno učenje Korana.
Drugi znameniti autor, Hasan Cemal iz Milliyeta, snažno se protivi postupku ."Ustavni sud trebao bi odbaciti zahtjev za zatvaranje stranke i treba staviti točku na proces kojim se Turska pretvara u groblje političkih stranaka.
Trebao bi spriječiti mogućnost političkog kaosa".
EU je tijekom vikenda izrazila zabrinutost glede novih događaja.
"U normalnoj europskoj demokraciji politička pitanja raspravljaju se u parlamentu i odlučuju kroz glasačke kutije, a ne u sudnici", izjavio je povjerenik EU za proširenje Olli Rehn.
"Izvršna vlast ne treba se miješati u rad suda, dok se pravni sustav ne bi trebao miješati u demokratsku politiku".
Visoko pozicionirani djelatnik ubijen u bombaškom napadu na grčko ministarstvo unutarnjih poslova
Šef osiguranja grčkog ministra unutarnjih poslova Michalisa Chrysohoidesa ubijen je u četvrtak uvečer pri otvaranju paketa za ministra, za koji se ispostavilo kako sadržava eksplozivnu napravu.
(AFP, DPA, The Guardian, Scotsman, ANA-MPA - 25/06/10; AP, AFP, Reuters, DPA, BBC, CNN, FT, Wall Street Journal, Telegraph, Deutsche Welle, ANA-MPA - 24/10/06)
Liječnik ulazi u stožer policije i ministarstvo unutarnjih poslova u Ateni nakon što je bomba tamo usmrtila jednu osobu u četvrtak, 24. lipnja. [Getty Images]
Bomba u pismovnoj pošiljci koja je nalikovala na poklon eksplodirala je u četvrtak uvečer, 24. lipnja, u grčkom ministarstvo unutarnjih poslova, usmrtivši visokopozicioniranog djelatnika.
Do eksplozije je došlo nedugo nakon 8 sati uvečer, nekoliko metara od ureda ministra unutarnjih poslova Michalisa Chrysohoidesa na sedmom katu dobro čuvane zgrade u Ateni.
Policija navodi kako se naprava aktivirala kada je šef osobnog osiguranja ministra Giorgos Vassilakis, 50-godišnji policajac, pokušao otvoriti paket koji se doimao kao kutija slatkiša.
"Riječ je o zamotanom paketu koji je eksplodirao u rukama šefa osiguranja nakon što ga je, kako se čini, uzeo u ruke i pokušao otvoriti", objasnio je policijski glasnogovornik Thanassis Kokkalakis.
"Začuli smo glasnu eksploziju; bilo je mnogo dima i štete."
Dužnosnici ministarstva odmah su evakuirani, a policija je blokirala pristup u zgradu.
Chrysohoides, koji nije ozlijeđen, navodi kako je paket bio namijenjen njemu.
Vidno ožalošćen i potresen smrću Vassilakisa, obećao je kako će oni koji se nalaze iza napada biti izvedeni pred lice pravde.
"Izgubio sam prijatelja, dragocjenog suradnika i oca dvoje djece", izjavio je Chrysohoides novinarima ispred svog ministarstva nekoliko minuta nakon eksplozije.
"Ti će kukavički ubojice biti izvedeni pred lice pravde", dodao je, naglasivši kako ovakvi incidenti neće zaustaviti policiju u nastojanjima "da očuvaju sigurnost naših državljana, naših četvrti i gradova".
Zasad nitko nije preuzeo odgovornost.
U izjavama danim za BBC, grčki stručnjak za terorizam Athanasios Drougas ukazao je na Revolucionarnu borbu, najnasilniju militantnu skupinu u zemlji, koja se nalazi na popisima terorističkih organizacija EU i SAD-a, kao moguće počinitelje bombaškog napada.
Policija je ranije ove godine uhitila vođu i još pet pripadnika te organizacije.
Drougas vjeruje kako je cilj napada izvršenog u četvrtak bilo dokazivanje kako skupina nije poražena.
Osuđujući ovo kao "teroristički napad", premijer George Papandreou izrazio je svoje saučešće Vassilakisovoj obitelji, obećavši kako njegova vlada neće dozvoliti radikalnim militantima da ostvare svoje ciljeve ili teroriziraju Grke.
"U vremenu kada se država i naši ljudi svakodnevno bore da nađu izlaz iz krize, kukavički ubojice nastoje zadati udarce stabilnosti i našoj demokraciji", rekao je u izjavi danoj kasno u četvrtak.
Vlasti istražuju bombaški napad kako bi utvrdile je li bomba dostavljena u ministarstvo osobno ili poštom.
Kraj vladavine "kralja Otta"
U vrijeme njegovog obnašanja funkcije trenera, Grčka je izborila svoje mjesto na međunarodnoj nogometnoj karti.
Međutim, nakon ispadanja reprezentacije sa Svjetskog kupa, Rehhagelova je era okončana.
Panayiotis Koumantaros i HK Tzanis iz Polokwana i Atene za Southeast European Times - 25/06/10
Otto Rehhagel devet je godina bio trener grčke reprezentacije. [Getty Images]
Grčka je odigrala respektabilnu utakmicu protiv Argentine, uzevši u obzir kako je momčad Diega Maradone među favoritima za pobjedu na Svjetskom kupu 2010.
Ipak, momčad nije mogla sanirati štetu nanesenu porazom 0:2 od Republike Koreje u svojem prvom nastupu u skupini - to je kvalifikaciju u drugi krug učinilo herkulskim podvigom, unatoč činjenici da su u sljedećoj utakmici porazili Nigeriju.
Poraz od Argentine označio je kraj jedne ere, budući da je trener Otto Rehhagel najavio svoj dugo očekivani odlazak iz reprezentacije, koju je trenirao posljednjih devet godina.
U njegove zasluge spadaju Europsko prvenstvo 2004., kvalifikacija na turnir UEFA-e 2008., kvalifikacija na Svjetski kup u Južnoafričkoj Republici i, naravno, strelovit uspon grčke reprezentacije na međunarodnoj ljestvici FIFA-e.
Rehhagel je odlučio kako se neće vratiti u Atenu s reprezentacijom, kako bi mogao prisustvovati nekim susretima drugog kruga natjecanja.
Vrijeme će pokazati je li njegov odlazak bio zajednički donesena odluka ili je "kralj Otto", kako ga lokalni tisak često naziva, ogorčen.
Istaknuti portugalski trener Fernando Santos smatra se vjerojatnim nasljednikom 72-godišnjeg Rehhagela.
Santos (55) je bio trener tri najpopularnije momčadi u Grčkoj - AEK Atena, Panathinaikos Atena i PAOK Solun - nakon što je sjedio i na klupama portugalske "velike trojke": Porta, Sportinga i Benfice.
Pokažu li se predviđanja točnima, očekuje se kako će provesti "pomlađivanje" momčadi u kojoj su najistaknutiji igrači u ranim ili srednjim 30-im godinama.
Izvan terena, sigurnosni problemi koji su opterećivali Svjetski kup u Južnoafričkoj Republici bili su očiti na stadionu, kao i izvan stadiona Peter Mokaba u gorskom gradu Polokwane.
Skupine grčkih navijača navodno su zlostavljane na putu do stadiona, a situacija je na samom stadionu bila kaotična.
Jedan od glavnih sponzora Svjetskog kupa - multinacionalna tvrtka za proizvodnju piva - prodavala je svoj proizvod na stadionu.
Što se tiče same igre, Maradonine "upozoravajuće" izjave o mogućim grubim startovima na zvijezde njegove momčadi pokazale su se neosnovanima, budući da nitko od argentinskih igrača nije zadobio niti najmanju ozljedu.
Za razliku od toga, trojica su od najboljih igrača Grčke morala biti zamijenjena uslijed ozljeda koje su zadobili tijekom utakmice.
Prije no što je branič Martin Demichelis u 76 minuti spremio odbijenu loptu u grčku mrežu, "čudesnog" Messija je uglavnom uspijevao zadržati mladi stoper iz kluba Genoa FC Sokratis Papastathopoulos, kojem bi solidni nastupi na Svjetskom kupu 2010. mogli otvoriti i vrata nekog još većeg kluba.
Grčki su novinari odsjeli u istom hotelu s argentinskim igračima i osobljem.
Pokazalo se kako je hotel bio pravi magnet za argentinske i lokalne navijače, od kojih su mnogi bili oboružani vuvuzela trubama koje su zujale tijekom cijelog Svjetskog kupa, kao i bubnjevima i harmonikama, što je Polokwane pretvorilo u mali Buenos Aires.
Unatoč svemu, osiguranje je bilo iznimno solidno, te se nitko od navijača ili novinara nije uspio probiti do igrača u hotelu.
Audiopriča: Pravac Albanija!
Je li došlo vrijeme da se Albanija priključi svojim susjedima iz jugoistočne Europe kao popularno odredište za turiste iz cijelog svijeta?
Sami Neza razmatra kakvi su izgledi za to.
Sami Neza iz Tirane za Southeast European Times – 25/06/10
[Sami Neza/SETimes]
S djevičanskom obalom, čistom vodom, srednjovjekovnim dvorcima i ilirskim ruševinama, Albanija ima mnogo za ponuditi posjetiteljima, ali njen potencijal kao odredišta za odmor ostaje uvelike neiskorišten.
Vlada to nastoji promijeniti promotivnim kampanjama i posvećivanjem veće pažnje turističkoj infrastrukturi.
Pitanje ne može biti hitnije, jer su Albaniji potrebni novi izvori prihoda kako bi održala svoje gospodarstvo.
Budu li nastojanja uspješna, ima nade kako bi povećani prihodi iz rastućeg turističkog sektora mogli pomoći u suzbijanju financijskih tegoba uzrokovanih globalnom recesijom.
Otkazivanje parade u Srbiji moglo bi dovesti do zabrana udruga
Beogradska gay Parada ponosa -- koja se trebala održati ranije ovog tjedna -- otkazana je zbog prijetnji ekstremističkih skupina.
Bojana Milovanović za Southeast European Times iz Beograda --24/09/09
Policija provjerava isprave srpskog ultranacionalista u nedjelju (20. rujna) u Beogradu. [Getty Images]
Srbijanske vlasti razmatraju zabranu političkih skupina koje prijete drugima, izjavili su dužnosnici u ponedjeljak (22. rujna).
Katalizator su bile prijetnje ultranacionalističkih skupina koje su dovele do otkazivanja nedjeljne gay Parade ponosa u Beogradu.
Zamjenik ministra pravosuđa Slobodan Homen izjavio je za B92 kako vlasti planiraju zatražiti od najvišeg suda u Srbiji "zabranu svih udruga koje upućuju prijetnje".
Ultranacionalističke skupine Obraz i Srpski narodni pokret 1389 protivile su se gay paradi.
Vođa Obraza Mladen Obradović upozorio je kako će organizatori biti odgovorni za ono što bi se moglo dogoditi ukoliko se događaj održi kao što je planirano.
Prema izvješćima lokalnih medija, skupina od oko 10.000 huligana planirala je zasuti sudionike parade kamenjem skrivenim u kanalizacijskim otvorima duž puta kojim se parada trebala kretati.
Skupine su također planirale napad na veleposlanstvo Švedske, koje je trebalo biti domaćin domjenka za sudionike parade.
Određeni članovi tih ekstremističkih skupina čak su se kanili infiltrirati među sudionike parade, što bi im omogućilo da kasnije izravno napadnu sudionike.
Ministarstvo unutarnjih poslova priopćilo je kako policija ne može jamčiti sigurnost sudionika parade i preporučilo premještaj parade iz središta grada u park Ušće, u blizini rijeka Dunava i Save, gdje bi sudionici parade mogli biti bolje zaštićeni.
"Ministarstvo unutarnjih poslova obvezatno je skrenuti pozornost na visok rizik kada su u pitanju imovina i ljudski životi.
Predložili smo izbor lokacije koju bi policija mogla osigurati, kako ne bi bili odgovorni niti za jedan ljudski život", izjavio je ministar unutarnjih poslova Ivica Dačić.
Organizatori su to odbili.
"Tradicija u svim velikim svjetskim gradovima jest da se takvi događaji održavaju na glavnim ulicama, kako bi se pokazalo da su članovi gay i lezbijskog dijela stanovništva ravnopravni članovi društva.
Ne želimo šetati oko neke livade u blizini rijeke; to ne bi bila Parada ponosa", kazala je članica organizacijskog odbora Majda Puača.
Predlaganje druge lokacije pokazalo je kako je "država ustuknula pred prijetnjama nasiljem", kazali su organizatori.
Šef srbijanske policije Milorad Veljović izjavio je u ponedjeljak kako će biti poduzete "striktnije mere" protiv osoba koje promiču nasilje, ukazujući kako je u nedjelju uhićeno 37 osoba nakon što su pokušali organizirati protu-gay skup u središtu Beograda.
Policija je također priopćila kako "ubuduće" nikakvi javni skupovi neće biti dozvoljeni u središtu Beograda iz sigurnosnih razloga.
Nastavljaju se protuvladini prosvjedi u Mađarskoj
Izbjegavajući pozive prosvjednika na podnošenje ostavke, mađarski premijer Ferenc Gyurcsany obvezao se u utorak na ostanak i završetak tegobnih reformi.
(AP, Reuters, FT, Bloomberg, BBC, CNN, Euronews, Budapest Business Journal - 20/09/06; AFP, BBC, Euronews, EUpolitix - 19/09/06)
Mađarski premijer Ferenc Gyurcsany (u sredini) nazoči sjednici parlamenta u Budimpešti, u utorak (19. rujan).
Odbio je podnijeti ostavku. [Getty Images]
U Budimpešti je u utorak (19. rujan) protekla i druga noć sukoba između policije i prosvjednika u najvećem valu nasilja koji je Mađarska doživjela od pada komunizma 1989.
Nemiri su izbili nakon što je javna radiopostaja u nedjelju u eter pustila transkript vrpce na kojoj premijer članovima Socijalističke stranke govori kako Vlada zavarava ljude u vezi sa stanjem gospodarstva u zemlji kako bi odnijela pobjedu na ponovnim travanjskim izborima.
"Preduboko smo se uvalili", čuje se glas Gyurcsanyja na vrpci.
"Niti jedna zemlja u Europi nije bila tako napadna.
Svjesno smo lagali posljednju godinu i pol, dvije godine.
U protekle četiri godine nismo ništa napravili … umjesto toga, lagali smo od jutra do mraka."
Oko 10.000 ljudi okupilo se u ponedjeljak na mirnom prosvjedu ispred parlamenta, pozivajući na Gyurcsanyjevu ostavku.
Prosvjed je postao nasilan kasnije te večeri nakon što su tisuće prosvjednika poharale i opljačkale dio zgrade državne televizije.
Prema Reutersu, ozlijeđeno je više od 150 ljudi.
Potom su rano u srijedu izbili novi sukobi između policije i prosvjednika na ulicama Budimpešte.
Uhićeno je oko 100 osoba dok ih je 60 ozlijeđeno.
Policija je za rastjerivanje demonstranata koristila suzavac i vodene topove.
U utorak, svih pet političkih stranaka zastupljenih u parlamentu, uključujući glavnu opozicijsku stranku desnog centra FIDESZ, osudile su nasilje.
Međutim, čelnik FIDESZ-a Viktor Orban izrazilo je simpatije za prosvjednike pridruživši se njihovim pozivima na Gyurcsanyjevu ostavku.
Općinski izbori u Mađarskoj trebaju se održati za manje od dva tjedna, rekao je, i predstojeće glasovanje predstavljat će referendum o teškim gospodarskim reformama koje provodi Vlada.
"Ako rezultati izbora 1. listopada pokažu da je mađarski narod odbio paket, premijer mora odstupiti i sa sobom odnijeti paket reformi", izjavio je Orban na tiskovnoj konferenciji u utorak, a prenosi tiskovna agencija Bloomberg.
"Protest je opravdan, ali za to nisu odgovorni automobili, policija ni zgrada TV-a."
Gyurcsany je, u međuvremenu, jasno naglasio kako ne planira popustiti pred pritiskom javnosti i podnijeti ostavku, obvezujući se kako će umjesto toga nastaviti s nužnim, ali nepopularnim, mjerama smanjenja proračunskih rashoda.
U petoj godini prekomjerne potrošnje, očekuje se kako će ove godine proračunski deficit Mađarske prijeći 10% BDP-a, što je najviši deficit u EU i mnogo iznad postavljene granice od 3% za zemlje koje se žele uključiti u eurozonu.
U nastojanju da smanji rekordni javni deficit, Vlada je povećala poreze i smanjila povlastice.
Dodatne planirane mjere trebale bi rezultirati otkazima, kao i izravnim naknadama u zdravstvenom sektoru i skupljim obrazovanjem.
Drašković: Srbija i Crna Gora mora surađivati s ICTY-em
Ministar vanjskih poslova Srbije i Crne Gore Vuk Drašković izjavio je kako njegova zemlja mora u cijelosti surađivati s tribunalom UN-a za ratne zločine kako bi se priključila EU i NATO-u.
(Reuters, AFP, Tanjug - 09/09/04; EUobserver - 08/09/04)
Ministar vanjskih poslova Srbije i Crne Gore Vuk Drašković poziva Srbiju na suradnju s tribunalom UN-a za ratne zločine. [AFP]
Srbija i Crna Gora neće biti primljena u EU i NATO ukoliko u cijelosti ne surađuje s Međunarodnim kaznenim sudom za bivšu Jugoslaviju (ICTY), priopćio je u četvrtak (9. rujan) ministar vanjskih poslova te zemlje Vuk Drašković.
Tijekom posjeta Italiji, Drašković je euroatlantsku integraciju naveo kao jedan od glavnih prioriteta svoje zemlje.
“Imamo jednu vrlo veliku zapreku koju moramo nadvladati ako se želimo priključiti NATO-u i EU.
Mislim na suradnju s Haaškim tribunalom”, kazao je Drašković.
Prema njegovim riječima, u slučaju uklanjanja te zapreke gospodarstvo će ojačati, krčeći put bržem napretku ka učlanjenju u EU.
Beograd je često kritiziran zbog neispunjenja međunarodnih obveza koje se odnose na uhićenje i predaju ICTY-u osumnjičenika za ratne zločine počinjene tijekom sukoba na Balkanu devedesetih godina.
Bivši jugoslavenski predsjednik Slobodan Milošević i neki njegovi suradnici već su na optuženičkoj klupi, ali Beograd nije poduzeo korake za izručenje drugih ključnih osumnjičenika u Haag, uključujući četvoricu visokih srbijanskih generala protiv kojih je prošle godine podignuta optužnica zbog njihove uloge u sukobu na Kosovu 1998-1999.
Čelnici bosanskih Srba iz razdoblja rata Radovan Karadžić i Ratko Mladić također se još uvijek nalaze u bijegu.
Ističući kako svi optuženici koje traži ICTY moraju odmah biti poslani u Haag, Drašković je kazao kako su oni donijeli sramotu njegovoj zemlji, te ne zaslužuju zaštitu.
“Nema razloga za njihovu zaštitu“, izjavio je Drašković u četvrtak novinarima u Rimu, a prenosi AFP. “Naša srbijanska nacionalna obveza mora biti izgradnja neke vrste kineskog zida između Srba i Miloševićevih pristaša.
Srbiji i Crnoj Gori je mjesto u Europi i Europi je mjesto u Srbiji i Crnoj Gori”, kazao je.
U međuvremenu, srbijanski ministar financija Mlađan Dinkić izjavio je kako bi problem suradnje Srbije s ICTY-em trebao biti razriješen konsenzusom.
“Imamo predsjednika republike (Borisa) Tadića, imamo premijera (Vojislava) Koštunicu, mi iz G17 Plus također smo u vladi, i svi zajedno moramo stati iza zajedničke odluke”, izjavio je Dinkić u srijedu tijekom posjeta Nišu, gradu na jugu Srbije, a prenosi tiskovna agencija Tanjug.
Koordinatorica ICTY-a za Srbiju i Crnu Goru Alexandra Milenov u četvrtak je odbacila izvješća medija u kojima se navodi mogući dogovor tribunala UN-a i Beograda prema kojem bi se dozvolilo suđenje četvorici srbijanskih generala pred domaćim sudom.
Imajući u vidu nesuradnju Beograda s Haaškim tribunalom, “neprikladno” je uopće raspravljati o tom pitanju, kazala je Alexandra Milenov. “Političari koji još uvijek pričaju o mogućnosti takvog dogovora obmanjuju javnost, i čak još gore, pridonose pogrešnom uvjerenju kako je tribunal politička institucija s kojom se mogu cjenjkati”, dodala je.
Kultura i sport: Bugarsko trakijsko blago obilazi različite zemlje
Zlatni i srebrni predmeti iz antičke Trakije bit će izloženi u Francuskoj, Švicarskoj i Japanu.
Također u pregledu vijesti iz kulture i sporta: Hrvatica Janica Kostelić propustit će ovogodišnju sezonu Svjetskog kupa.
[Getty Images]
Antičko trakijsko blago otkriveno u Bugarskoj krenut će 14. listopada na put i inozemstvo, uzastopnim izložbama u Francuskoj, Švicarskoj i Japanu.
Prema riječima zamjenice ministra kulture Ine Kileve, izložba će uključivati oko 100 zlatnih i srebrnih antičkih predmeta iz riznica Rogozen, Borovo, Letnica i Panagyurishtem, kao i predmete otkrivene posljednjih godina.
Jedna od najboljih svjetskih skijašica, Hrvatica Janica Kostelić, propustit će zbog ozljede cijelu sezonu Svjetskog kupa 2006-2007.
Dvadeset četverogodišnja braniteljica naslova pobjednice Svjetskog kupa i četverostruka Olimpijska prvakinja izjavila je kako joj potrebna stanka zbog problema s leđima i koljenom.
Srbijanski tenisač Novak Đoković osvojio je drugi ATP naslov ove godine, pobijedivši Austrijanca Juergena Melzera 4-6, 6-3, 6-2 u finalu turnira Open de Moselle koji je igran u Metzu u Francuskoj.
Drugi srbijanski tenisač, Janko Tipsarević, osvojio je turnir u belgijskom gradu Monsu.
Tipsarević je u finalu pobijedio Britanca Alexa Bogdanovića 6-4, 1-6, 6-2.
Stotinu četrnaest godina od rođenja jednog od najvećih balkanskih pisaca, dobitnika Nobelove nagrade, Ive Andrića, obilježeno je u ponedjeljak (9. listopad) u njegovu rodnom gradu Travniku u Bosni i Hercegovini književnim raspravom i javnim čitanjem dijelova njegovih knjiga.
Manifestaciju je organizirao Muzej Travnika.
Hollywoodski glumac John Cusack, doputovat će, kako se očekuje, ovog tjedna u Bugarsku zbog snimanja novog filma "War Inc".
Cusack će igrati emotivnog plaćenog ubojicu u filmu, u kojem će osim njega glumiti i mlada zvijezda Hilary Duff.
Izložba kojom se naglašavaju hrvatsko-slovenske kulturne veze otvorena je u Nacionalnoj knjižnici Josip Stipanov u Zagrebu.
Na izložbi pod nazivom "Kreatori dviju kultura", predstavljena su dokumenti: rukopisi, časopisi, knjige i mape koje datiraju iz Srednjeg vijeka, pokazujući dugoročnu suradnju dvaju susjeda.
Izložba će u Zagrebu biti otvorena do 4. studenog, a potom se seli u Ljubljanu.
Izložba radova mlade makedonske slikarice Borjane Božinovske otvorena je u galeriji Čedomir Krstić u Pirotu u Srbiji.
Djela Božinovske inspirirana religijom, rađena su u tehnici sličnoj ikonografiji.
(Različiti izvori – 04/10/06 - 11/10/06)
Leteća obuća u srpskom parlamentu
Jedan je opozicijski zakonodavac prošlog tjedna svojom gestom privukao veliku pažnju.
Bojana Milovanović iz Beograda za Southeast European Times - 03/12/09
Srpska članica parlamenta Gordana Pop-Lazić. [B92]
Članica parlamenta Gordana Pop-Lazić iz Srpske radikalne stranke (SRS) bacila je 26. studenog cipelu na potpredsjednicu parlamenta Gordanu Čomić u znak protesta zbog toga što je Čomić odbila dozvoliti njenom kolegi iz SRS-a da završi izjavu o kontroverznom aktu.
"To je cipela nezadovoljnih građana koji su glasali za Srpsku radikalnu stranku i koji bi postupili jednako kao i ja", rekla je Pop-Lazić nakon što je bila prinuđena napustiti parlament s jednom cipelom.
Pop-Lazić je ustvrdila kako je njezin čin bio pobuna protiv onoga što naziva tiranijom nad opozicijskim strankama u parlamentu.
Rekla je i kako vođa SRS-a Vojislav Šešelj, kojemu se sudi pred sudom u Haagu, nije naložio ovaj postupak.
Iako je Pop-Lazić promašila potpredsjednicu parlamenta, kažnjena je s 350 eura.
Zamjenik predsjednika Radikalne stranke Dragan Todorović podržao je postupak Pop-Lazić, dodavši kako će biti "kažnjena zbog lošeg gađanja zbog kojeg je promašila potpredsjednicu".
Todorović ju je usporedio s iračkim novinarom koji je cipelom gađao bivšeg predsjednika SAD-a Georgea Busha, rekavši: "Njena će cipela ući u povijest."
Srpska državna televizija propustila je incident s cipelom i ispričala se gledateljima, rekavši kako su u tom trenutku kamere radile u automatskom načinu rada.
Neki su mediji, uključujući i dnevne novine Danas, osudile ovaj događaj i ocijenile ga kao "cirkus", dok su drugi, poput Kurira, izvijestili kako su cipele bile talijanske i koštale oko 100 eura.
Šef zastupničkog kluba opozicijske Demokratske stranke Srbije (DSS) Miloš Aligrudić rekao je kako je reakcija Pop-Lazić bila opravdana zbog onoga što on naziva "skandaloznim načinom vođenja sjednice" od strane potpredsjednice.
Objasnio je kako "ako netko kontinuirano provocira zastupnike kršeći njihova prava, izmišljajući pravila, zlonamjerno kršeći proceduru [i] prekidajući zastupnike, onda je to ono što nije na mjestu."
Ipak, zastupnici vladajuće koalicije su izrazili skepticizam prema tim tvrdnjama.
Istakli su kako je incident bio usmjeren na ubiranje jeftinih političkih bodova i odražava stupanj odgoja zastupnice Pop-Lazić.
Nada Kolundžija, šefica zastupničkog kluba vladajuće koalicije Za europsku Srbiju, rekla je kako je Pop-Lazić bacanjem cipele "iznimno grubo povrijedila" parlamentarnu proceduru.
"Postoje vrlo jasna proceduralna pravila i ona vrijede za svih", rekla je.
"Pokušaj radikala da parlament pretvore u cirkus bez ikakvih pravila propast će kao što je propao i svaki put do sada", dodala je.
Drugi krug predsjedničkih izbora u Rumunjskoj okaljan taktikom kampanje
Predsjedničke izbore, koji će ovog vikenda ući u drugi krug, obilježili su neki udarci ispod pojasa.
Paul Ciocoiu iz Bukurešta za Southeast European Times - 03/12/09
Izborni plakati u Bukureštu. [Getty Images]
Sadašnji ministar vanjskih poslova Traian Basescu i socijaldemokrat Mircea Geoana, bivši ministar vanjskih poslova, u nedjelju će se suočiti u drugom krugu predsjedničkih izbora.
Kampanja je prošlog tjedna postala prljava, a suprotstavljeni su tabori razmjenjivali osobne napade.
Film koji navodno prikazuje Basescua kako udara dijete na skupu 2004. potakao je kontroverze u zemlji.
Snimka pokazuje predsjednika koji se naginje s pozornice s koje je držao govor u gradu Ploiesti tokom kampanje na lokalnim izborima prije pet godina, nastojeći čuti ženu koja je zatražila pomoć.
Približava im se dijete, a čini se kako Basescu u određenom trenutku tokom razgovora snažno udara dječaka u bradu.
Predsjednik je od Nacionalnog instituta za kriminalistička vještačenja zatražio analizu snimke kako bi se utvrdila njena autentičnost.
Institut je izdao priopćenje u kojem se navodi kako su svoje zaključke dostavili predsjedništvu.
"Sporni snimak uključuje elemente računalne obrade; nije riječ o autentičnoj snimci niti o vjernoj kopiji autentične snimke", rekao je Basescu, predstavljajući zaključke iznesene na 18-stranica.
Basescu je podigao tužbu protiv novina koje su prve objavile fotografije navodnog incidenta, kao i Dina Patricia, poslovnog čovjeka koji je ustvrdio kako je svjedočio događaju.
Reagirajući na s time povezane napade bivšeg komunističkog disidenta i pjesnika Mircee Dinescua, predsjednikova je supruga Maria Basescu, koja se do sada nije stavljala u prvi plan, objavila otvoreno pismo u kojem je porekla tvrdnje kako ju je njen suprug udario.
"Danas prekidam svoju šutnju zbog toga što je za mene neprihvatljivo ono što mediji i ljudi koji iza njih stoje govore."
Udruženje Pro Democratia (APD), vodeća rumunjska nevladina organizacija za promicanje demokracije koja je, između ostalih, nadzirala izbore u Rumunjskoj, osudila je "manjak etike i profesionalizma koji odlikuje izbornu kampanju za predsjednika".
"U tom kontekstu, APD posljednji puta poziva na normalnost i očuvanje integriteta izbornih suparnika, koji kao da su zaboravili da cilj ne opravdava uvijek sredstva", rečeno je u daljnjem tekstu.
"Prljavi izborni trikovi dosegli su neviđenu razinu.
Sve su pozitivne teme kampanja okaljane blatom ovih napada", rekao je za SETimes Florin Ciornei, urednik politike u rumunjskim novinama Evenimentul Zilei.
"Ovi osobni napadi usmjereni su na pobuđivanje emotivne reakcije izbornog tijela - odbijanjem protivnikovih glasača ili privlačenjem na svoju stranu onih koji će možda biti zgroženi takvim 'otkrićima'", dodao je.
Prema anketi INSOMAR-a objavljenoj u utorak, Geoana ima 54% glasova, dok ih Basescu ima 46%.
Diplomatski dnevnik: Zemlje regije razgovaraju o suradnji
BiH, Srbija, Hrvatska i Crna Gora pozivaju na jačanje veza, dok Albanija i Srbija teže izgradnji svojih odnosa.
Predsjednik Srbije Boris Tadić (desno), predsjednik Crne Gore Filip Vujanović (drugi s desna), predsjedavajući predsjedništva BiH Haris Silajdžić (drugi s lijeva) i predsjednik Hrvatske Ivo Josipović rukuju se nakon sastanka u Sarajevu. [Getty Images]
Predsjedavajući predsjedništva Bosne i Hercegovine Haris Silajdžić i predsjednici Srbije, Hrvatske i Crne Gore -- Boris Tadić, Ivo Josipović i Filip Vujanović, -- sastali su se u Sarajevu u subotu (29. svibnja) zbog razgovora o članstvu u EU.
U deklaraciji koja je potpisana na koncu sastanka poziva se na uzajamno povjerenje i regionalnu suradnju.
Predsjednik Crne Gore Filip Vujanović izjavio je u ponedjeljak (31. svibnja) u Banja Luci kako njegova zemlja poštuje suverenitet i teritorijalni integritet Bosne i Hercegovine.
Nakon sastanka s predsjednikom Republike Srpske (RS) Rajkom Kuzmanovićem, Vujanović je također izrazio potporu naporima BiH za pridruživanje EU i NATO-u.
Dodao je kako bi tri konstitutivne etničke skupine trebale pronaći načine da učine zemlju učinkovitijom, u cilju ostvarenja tih ciljeva.
Također je izrazio nadu kako će dvije zemlje zaključiti sporazum o dvojnom državljanstvu što je prije moguće.
Albanija i Srbija imaju za cilj graditi strateški energetski savez, izjavio je u ponedjeljak (31. svibnja) ministar energetike i gospodarstva Dritan Prifti nakon razgovora sa srbijanskim kolegom Petrom Škundrićem u Tirani.
"Unatoč neslaganjima glede nekih pitanja, postoje mogućnosti gdje možemo surađivati, posebice u gospodarstvu", kazao je Prifti, najavljujući skori posjet Beogradu.
Sastanak predstavnika deset zemalja s "podijeljenim gradovima" -- uključujući Cipar, Bosnu i Hercegovinu, Irak, Izrael i Libanon -- završen je u petak (28. svibnja) u sjevernom dijelu Mitrovice u kojem su Srbi većina.
Sudionici su objavili zajedničko priopćenje pozivajući na ponovnu izgradnju povjerenja između zajednica i izabranih vlasti.
Skup je također rezultirao obećanjima o konkretnim mjerama poput obuke i financijske potpore.
Rumunjski predsjednik Traian Basescu izrazio je tijekom službenog posjeta Skoplju u četvrtak (27. svibnja) svoju bezrezervnu potporu težnjama Makedonije za članstvo u NATO-u i EU.
Na zajedničkoj tiskovnoj konferenciji s makedonskim kolegom Gjorgem Ivanovim, Basescu je kazao kako Rumunjska podupire kompromis u sporu oko imena s Grčkom.
Slovenski premijer Borut Pahor i njegov srbijanski kolega Mirko Cvetković složili su se u srijedu (26. svibnja) kako su bilateralni odnosi dobri, te kako gospodarske veze napredaju.
Pahor je izrazio potporu Slovenije koracima Srbije za članstvo u EU, dodajući kako Ljubljana želi da sve zemlje u regiji završe svoj proces integracije u EU uspješno.
Turski premijer Recep Tayyip Erdogan pohvalio je u srijedu (26. svibnja) prijateljske nove odnose s Brazilom, posebice diplomatsku suradnju dviju zemalja glede nuklearnog programa Irana.
U obraćanju na poslovnoj konferenciji u Sao Paulu, Erdogan je ukazao kako su Turska i Brazil, obje nestalne članice Vijeća sigurnosti UN-a, imale hrabrosti rješavati izvor duboke zabrinutosti međunarodne zajednice.
(Različiti izvori -- 25/05/10-01/06/10)
Kultura i sport: Rolling Stonesi prodrmali Crnu Goru
Obožavatelji iz regije klicali su Micku Jaggeru i Rolling Stonesima u ponedjeljak navečer u Crnoj Gori.
Također ovog tjedna: u Turskoj završene Crnomorske igre, a Srpkinja Jelena Janković osvojila naslov pobjednice u igri mješovitih parova na Wimbledonu.
Mick Jagger (lijevo) nastupa s gitaristom Keithom Richardsom u blizini jadranskog grada Budve u Crnoj Gori u ponedjeljak (9. srpanj) u sklopu turneje Rolling Stonesa Big Bang. [Getty Images]
Oko 55.000 obožavatelja iz Crne Gore, Albanije, Bosne i Hercegovine i Italije nazočilo je u ponedjeljak (9. srpanj) koncertu Rolling Stonesa na plaži Jaz u blizini Budve.
Koncert skupine, koji je održan u sklopu turneje Big Bang, trajao je dva sata.
Među nazočnima bili su hrvatski predsjednik Stjepan Mesić, predsjednik Srbije Boris Tadić i bugarski predsjednik Georgi Parvanov.
